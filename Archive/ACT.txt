ACT	1	1	हे थियुफिलुस, मैं तां पैहलिया कताबा च तिन्हां सारियां गल्लां दे बारे च लिख्या एह जेहड़ा यीशु शुरू ते करदा कन्ने सखांदा रैह्या,ACT	1	2	तिस दिन तिकर जाह्लू सैह प्रेरितां जो जिन्हां जो तिन्हीं चुणेया था पवित्र आत्मां दिया बजाह ते हुक्म दैई करी ऊपर उठाया नी गैया |  ACT	1	3	तिन्हीं दुख झेलणे दे बाद बड़े पक्केयां सबूतां नैं अपणे जो तिन्हां जो जिंदा दस्सेया, कन्ने चालियां दिनां तिकर सैह तिन्हां जो दुस्सदा रैह्या, कन्ने परमात्में दे राज्जे दियां गल्लां करदा रैह्या | ACT	1	4	कन्ने तिन्हां नैं मिली करी तिन्हां जो हुक्म दित्ता, “यरूशलेमे जो मत छड्डा, अपर पिता दी तिसा प्रतिज्ञा दे पूरे होणे दा इंतजार करदे रैह्या, जिसदी चर्चा तुहां मिन्जो ते सुणियो | ACT	1	5	क्जोकि यूहन्ने तां पाणिये च बपतिस्मा दित्या ऐ पर थोड़ेयां दिनां बाद तुहां पवित्र आत्मां ते बपतिस्मा पांगे |”ACT	1	6	कन्ने तिन्हां किट्ठे होई नैं तिसते पूछ्या, “हे प्रभु, क्या तू इस बग्त इस्त्रायले दा राज्ज फेरी दिगां |”ACT	1	7	तिन्हीं तिन्हां नैं ग्लाया, “तिन्हां बग्तां या कालां जो जाणना, जिन्हां जो पितें अपणे अधिकार च रखया ऐ, तुहां दा कम्म नी |ACT	1	8	अपर पवित्र आत्मां तुहां पर ओंगी ताह्लू तुहां सामर्थ पांगे; यरूशलेम कन्ने सारे यहूदिया कन्ने सामरिया च, कन्ने धरतिया दे इस छोर ते उस छोर तिकर मेरे गवाह होंगे |”ACT	1	9	एह ग्लाई नैं तिन्हां दे दिखदे -दिखदे ऊपरेयो चुकी लैया, कन्ने बदळां तिसियो तिन्हां दी अंखी ते छूपाई लैया |ACT	1	10	तिस दे जांदे बग्त जाह्लू सैह अम्बरे जो दिखा दे थे, तां दिखा दो माणु चिट्टेयां कपड़ेयां लाई करी तिन्हां अल्ल आई खड़ूते,ACT	1	11	कन्ने तिन्हां नैं ग्लाया, “हे गलीली माणुओ, तुहां क्जो खड़ौई करी अम्बरे जो दिखा दे हन्न, एही यीशु, जेह्ड़ा तुहां दे बक्खे ते सुअर्गे पर चुकी लैया गैया ऐ, जिस तरीके नैं तुहां तिसियो सुअर्गे च जांदे दिख्या ऐ तिस ई तरीके नैं सैह भिरी ओंगा |''ACT	1	12	ताह्लू सैह जैतून नांये दे प्हाड़े ते जेह्ड़ा यरूशलेम ते कुल इक्क किलो मीटर दी दूरी पर ऐ, यरूशलेम जो वापस आये | ACT	1	13	जाह्लू सैह तित्थू पुज्जे तां तिस कमरे च गै, जित्थू पतरस कन्ने यूहन्ना कन्ने याकूब कन्ने अन्द्रियास कन्ने फिलिप्पुस कन्ने थोमा कन्ने बरतुल्मै कन्ने मत्ती कन्ने हलफईये दा पुत्तर याकूब कन्ने शमौन जेलोतेस कन्ने याकूबे दा पुत्तर यहूदा रैंह्दे थे | ACT	1	14	एह सब कन्ने कई जणासां कन्ने यीशु दी माता मरियम कन्ने तिसदे भाऊआं सौगी इक्क मन होई करी प्रार्थना च लग्गे रैह्य | ACT	1	15	तिन्हां दिनां च पतरस भाऊआं दे बीच जेह्ड़ा इक्क सौ बीस माणुआं दे करीब थे, खड़ौई करी ग्लाणा लग्गा,ACT	1	16	“हे भाऊओ, जरूरी था कि पवित्रशास्त्र दा सैह वचन पूरा होयें जेह्ड़ा पवित्र आत्मां दाऊदे दे मुँमें ते यहूदा दे बारे च, जेह्ड़ा यीशु जो पकड़ुवाणे आळा दा अगुवा था, जेह्ड़ा पैहले ते ग्लाया था | ACT	1	17	क्जोकि सैह तां अहां च गिणेया गैया, कन्ने इसा सेवकाईया च साझी होया |ACT	1	18	तिन्हीं अधर्मे दिया कमाईया नैं इक्क खेत खरीदेया, कन्ने मुंडे भार पैया कन्ने तिसदा पेट फटी गैया कन्ने तिसदियां सारियां आंन्द्रा निकळी गियां | ACT	1	19	इसा गल्लां जो यरूशलेम दे सारे रैह्णे आळे जाणी गै, ऐत्थू तिकर कि तिस खेते दा नां तिन्हां दी भासा च 'हकलदमा' मतलब ‘खूने दा खेत’ पैई गैया |ACT	1	20	भजन संहिता च लिख्या ए, 'तिसदा घर उजड़ी जां, कन्ने तिस च कोई ना बस्सें, ‘कन्ने 'तिसदी जगाह कोई दूआ लैई लैं |'ACT	1	21	 इसतांई जितणेयां दिनां तिकर प्रभु यीशु म्हारे सौगी ओंदा जांदा रैह्या –- मतलब यूहन्ने दे बपतिस्मे ते लैई करी तिसदे म्हारे बक्खे ते चुके जाणे तिकर – जेह्ड़े लोक लगातार म्हारे सौगी  रैह्य,ACT	1	22	ठीक ऐ कि तिन्हां च इक्क माणु म्हारे सौगी तिसदे जिंदे होणे दे गवाह होई जान | ACT	1	23	ताह्लू तिन्हां दूनी जो खरेड़ी दित्ता, इक्क यूसुफे जो जेहड़ा बर-सबा केहलांदा ऐ, कन्ने सैह यूसतुस नांतय ते बी जाणेया जांदा था, कन्ने दूआ मत्तियाह,ACT	1	24	कन्ने एह प्रार्थना किती, “हे प्रभु, तू जेह्ड़ा सारेयां देयां मनां जाणदा ऐ, एह प्रकट कर कि इन्हां दूनी च तैं कुसीयो चुणेया ऐ,ACT	1	25	कि सैह इसा सेवकाईया कन्ने प्रेरिताईया दी जगाह लैं, जिसायो यहूदा छड्डी करी अपणियां जगाह जो चली गैया |”ACT	1	26	ताह्लू तिन्हां तिन्हां दे बारे च चिट्ठियां पाईयां, कन्ने चिट्ठी मत्तियाह दे नांये पर निकळी | कन्ने सैह तिन्हां ग्यारां प्रेरितां सौगी गिणेया गैया |         ACT	2	1	जाह्लू पिन्तेकुस्त दा दिन आया, तां सारे इक्की जगह किठरोयो थे | ACT	2	2	इक्क दम अम्बरे ते बडे तूफ़ाने दी सनसनाहट दा उआज होई, कन्ने तिसते सारा घर जित्थू सैह बैठ्यो थे, गूंजी गैया | ACT	2	3	कन्ने तिन्हां जो अग्गी साइयां जीभां फटदियां दुस्सियां कन्ने तिन्हां च हर इक्की पर आई ठेहरी | ACT	2	4	सैह सारे ही पवित्र आत्मां नैं भरौई गै, कन्ने जिआं आत्मां तिन्हां जो ग्लाणे दी सामर्थ्य दित्ती, सैह होर भासा ग्लाणा लग्गे |ACT	2	5	अम्बरे दे थलैं दी हर इक्क जाति च भक्त यहूदी यरूशलेमे च रैंह्दे थे | ACT	2	6	जाह्लू एह उआज आई तां भीड़ लग्गी गैई कन्ने लोक घबराई गै, क्जोकि हर इककी जो ऐही सणाई दिंदा था कि सैह मेरिया भाषा च ग्ला दे हन्न | ACT	2	7	सैह सारे चकित कन्ने हैरान होई नैं ग्लाणा लग्गे, “दिखा एह जेह्ड़ा ग्ला दे हन्न क्या सारे गलीली नीन |”ACT	2	8	तां भिरी क्जो अहां च हर इक्क अपणे-अपणे जन्म भूमि दी भाषा सणांदा ऐ |ACT	2	9	अहां जेह्ड़ा पारथी कन्ने मेदी कन्ने एलामी कन्ने मेसोपोटामिया कन्ने यहूदिया कन्ने क्प्पदूकिया कन्ने पुन्तुस कन्ने आसिया,ACT	2	10	कन्ने फ्रूगिया कन्ने पन्फूलिया कन्ने मिस्त्र कन्ने लीबिया देश जेह्ड़ा कुरेने दे अक्खे बक्खे दे हन्न इन्हां सारें देसां दे रैह्णे आळेयां कन्ने रोमी प्रवासी,ACT	2	11	मतलब यहूदी कन्ने यहूदी मत धारण करणे आळे, क्रेती कन्ने अरबी बी हन्न, अपर अपणी-अपणी भाषा च तिन्हां ते परमात्में दे बड़े बड़े कमां दी चर्चा सुणदे हन्न |”ACT	2	12	कन्ने सैह सारे हैरान होये कन्ने घबराई करी इक्की दूये नैं ग्लाणा लग्गे, “एह क्या होआ दा ऐ |”ACT	2	13	अपर दूयेयां मजाक करी नैं ग्लाया, “सैह तां नौईया शराबा दे नशे च मस्त हन्न |”ACT	2	14	ताह्लू पतरस तिन्हां ग्यारां सौगी खड़ौई नैं जोरे नैं ग्लाणा लग्गा, “हे यहूदियां दे कन्ने हे यरूशलेम दे सारे रैह्णे आळेयो, एह जाणी लैया, कन्ने कन्न लगाई नैं मेरियां गल्लां जो सुणा | ACT	2	15	जिआं तुहां समझा दे हन्न, एह लोक नशे च नी हन्न, क्जोकि हुण तां भ्यागा दे नौ बजे हन्न |ACT	2	16	अपर एह सैह गल्ल ऐ, जेह्ड़ी योएल भविष्यवक्ता दिया बजाह ते ग्लाईयो थी :ACT	2	17	परमात्मां ग्लांदा ऐ, कि अंत दे दिनां च इआं होंणा कि मैं अपणी आत्मां सारेयां लोकां जो दिंगा, कन्ने तुहां दे पुत्तर कन्ने तुहां दियां कुड़ियां भविष्यवाणी करगियां, कन्ने तुहां दे जुआन दर्शन दिखगे, कन्ने तुहां दे स्याणे सुपने दिखगे | ACT	2	18	अपर मैं अपणे दासां कन्ने अपणी दासियां पर बी तिन्हां दिना च अपणी आत्मां जो दिंगा, कन्ने सैह भविष्यवाणी करगे |ACT	2	19	कन्ने मैं ऊपर अम्बरे च अनोखे कम्म कन्ने थलैं धरतीया पर चमत्कार, मतलब खूने दा कन्ने अग्गी दा कन्ने धूयें दा बदळ दस्सगा |ACT	2	20	प्रभु दे महान कन्ने तेजस्वी दिनां ओणे ते पैंहले सूरज नैहरे कन्ने चन्द्रमा खूने साइयां होई जांगा | ACT	2	21	कन्ने जेह्ड़ा कोई प्रभु दा नां लैंगा, सैह उद्धार पांगा | ACT	2	22	“हे इस्त्राएलियो, इन्हां गल्लां सुणा : यीशु नासरी इक्क माणु था जिसदा परमात्में दे पास्से ते होणे दा सबूत तिन्हां सामर्थी दे कम्मां कन्ने हैरानी भरे कम्मां कन्ने नशाणा ते प्रगट हन्न, जेह्ड़े परमात्में तुहां दे बिच तिसदिया बजाह ते दस्से जिन्हां जो तुहां अप्पु ईन जाणदे हन्न | ACT	2	23	तिसी यीशु जो, जेह्ड़ा परमात्में दी बणाई होई योजना कन्ने पूर्व ज्ञान दे मताबक पकड़ुवाया गैया, तुहां अधर्मियां दे हत्थां नैं सूलिया पर टूंगी करी मारी दित्ता | ACT	2	24	अपर तिसियो परमात्में मरणे देयां बंधना ते छड्डाई करी जिंदा कित्या; क्जोकि तिस तांई सम्भव ई नी था कि मौत तिसियो अपणे वशे च रखी पांदी |ACT	2	25	क्जोकि दाऊद तिसदे बारे च ग्लांदा ऐ, 'मैं प्रभु जो हमेशा अपणे सामणे दिखदा रैह्या   क्जोकि सैह मेरे सज्जे पास्सें ऐ, तांकि मैं पैई नी जां | ACT	2	26	इसतांई मेरा मन खुश होया, कन्ने मेरी जीभ बी मग्न होई अपर मेरी देह बी आशा च बणी रैह्यी |  ACT	2	27	क्जोकि तू मेरेयां प्राणा जो अधोलोक च नी छडगा; कन्ने ना अपणे पवित्र माणुआं जो सड़ना दिंगा |    ACT	2	28	तैं तां मिन्जो जिन्दगिया दा रस्ता दस्सेया ऐ; तैं मिन्जो अपणे दर्शणा दिया बजाह नैं खुशिया नैं भरी दिंगा |'ACT	2	29	“हे भाऊओ, मैं कुलपति दाऊद दे बारे च तुहां सौगी हिम्मता नैं ग्लाई सकदा ऐ कि सैह तां मरी गैया कन्ने दबेया कन्ने तिसदी कब्र अज्जे तिकर अहां दे ऐत्थू मौजूद ऐ | ACT	2	30	सैह भविष्यवक्ता था, सैह जाणदा था कि परमात्में मिन्जो ते कसम खादियो ऐ कि मैं तेरे वंशे च इक्की माणुये जो तेरे सिंहासणे पर बैठांगा;ACT	2	31	तिन्हीं होणे आळी गल्ला जो पैहले ते ई दिखी करी मसीह दे जिंदे होणे दे बारे च भविष्यवाणी कित्ती कि नां तां तिसदा प्राण अधोलोक च छडया गैया कन्ने ना तिसदी देह सड़ी  सकी | ACT	2	32	इसी यीशु जो परमात्में जिंदा कित्ता, जिसदे अहां सारे गवाह हन्न | ACT	2	33	इसी तरांह परमात्में दे सज्जे हत्थे नैं सारेयां ते ऊची जगाह पाई नैं, कन्ने पिता ते सैह पवित्र आत्मां हासल करी नैं जिसा दी प्रतिज्ञा कित्तियो थी तिन्हीं एह दैई दित्ती ऐ जेह्ड़ा तुहां दिखदे कन्ने सुणदे हन्न |ACT	2	34	क्जोकि दाऊद तां सुअर्गे पर नी चढ़या; अपर ग्लांदा ऐ, 'प्रभुयें मेरे प्रभु नैं ग्लाया, मेरे सज्जे पास्सें बैठ,ACT	2	35	जाह्लू तिकर कि मैं तेरे बैरियां जो तेरे पैरां दी चौकी ना करी दैं |”ACT	2	36	कन्ने हुण इस्त्राएले दा सारा घराना निश्चित रूपे नैं जाणी लैं कि परमात्में तिस यीशु जो जिसियो तुहां सूलिया पर चढ़ाया, प्रभु बी ठहराया कन्ने मसीह बी |”ACT	2	37	जाह्लू लोकां एह सुणेयां तां सैह व्याकुल होई गै, कन्ने सैह पतरस कन्ने बाकी प्रेरितां ते पूछणा लग्गे, “हे भाऊओ अहां क्या करन |”ACT	2	38	पतरसें तिन्हां नैं ग्लाया, “मने बदला, कन्ने तुहां चा हर इक्क अपणे-अपणे पापां दी माफी तांई यीशु मसीह दे नांये ते बपतिस्मा लैंगे; तां तुहां पवित्र आत्मां दा दान पांगे | ACT	2	39	क्जोकि एह प्रतिज्ञा तुहां कन्ने तुहां दे बच्चेयां कन्ने तिन्हां सारेयां दूरे-दूरे देयां लोकां तांई बी ऐ जिन्हां जो प्रभु म्हारा परमात्मां अपणे अल्ल सदगा |”ACT	2	40	तिन्हीं मती भरी गल्लां नैं गवाही दैई करी समझाया कि अप्पु जो इसा टेढ़ीया जातिया ते बचा | ACT	2	41	कन्ने जिन्हां तिसदा वचन ग्रहण कित्ता तिन्हां बपतिस्मा लैया; कन्ने तिस दिन तीन हजार माणु होर जुड़ी गै |ACT	2	42	कन्ने सैह प्रेरितां ते शिक्षा पाणे च, कन्ने संगती रखणे च, कन्ने रोटी तोड़णे च,क न्ने  प्रार्थना करणे च मग्न रैह्य |ACT	2	43	कन्ने सारेयां लोकां च डर छाई गैया, कन्ने बड़े अनोखें कम्म कन्ने चमत्कार प्रेरितां दिया बजाह ते प्रकट होंदे थे |ACT	2	44	कन्ने सारे वसुआस करणे आळे किट्ठे रैंह्दे थे, कन्ने तिसदियां सारियां चीज्जां साझे च थियां |ACT	2	45	सैह अपणी-अपणी धन दौलत कन्ने समान बेची बेची करी जिआं जिस दी जरूरत होंदी थी बबंडी दिंदे थे | ACT	2	46	सैह रोज इक्क मन होई करी मंदरे च किटठे होदें थे, कन्ने घरे-घरे च रोटी तोड़दे होये खुशी कन्ने मने दी सीधाई ते खाणा खांदे थे,ACT	2	47	कन्ने परमात्में दी स्तुति करदे थे, कन्ने सारे लोक तिन्हां ते खुश थे : कन्ने जेह्ड़ा उद्धार पायो थे, तिन्हां जो प्रभु हर रोज तिन्हां च मिलाई दिंदा था |ACT	3	1	दोपेरी बाद प्रार्थना दे बग्त पतरस कन्ने यूहन्ना मंदरे च जा दे थे |ACT	3	2	कन्ने लोक इइक्क जन्म दे लंगड़े जो लैई करी ओआ दे थे, जिसियो सैह हर रोज मंदरे दे सुंदर नांये दे दुरआजे अल्ल बैठाई दिंदे थे, कि सैह मंदते च जाणे आळेयां ते भीख मंगे |ACT	3	3	जाह्लू तिन्हीं पतरस कन्ने यूहन्ने जो मंदरे च जांदे दिख्या, तां तिन्हां ते बी भीखं मंगी | ACT	3	4	पतरसें यूहन्ने दे कन्ने तिसदे पास्सें त्याने नैं दिखीकरी ग्लाया, “अहां बक्खें दिख |”ACT	3	5	कन्ने सैह तिन्हां ते कुच्छ पाणे दी उम्मीद रखी करी तिन्हां पास्सें दिखणा लग्गा | ACT	3	6	ताह्लू पतरसें ग्लाया, “चांदी कन्ने सोना तां मेरे अल्ल ऐ नी, अपर जेह्ड़ा मिन्जो अल्ल ऐ सैह तिज्जो दिंदा ऐ; यीशु मसीह नासरी नांये ते चल फिर |”ACT	3	7	कन्ने तिन्हीं तिसदा सज्जा हत्थ पकड़ी नैं तिसियो चुकेया; कन्ने इकदम तिसदे पैरां कन्ने  गोडेयां च जोर आई गैया | ACT	3	8	सैह कूदी करी खड़ौई गैया कन्ने चलणा फिरणा लग्गा; कन्ने चलदा, कन्ने कूद्दा, कन्ने परमात्में दी स्तुति करदा करदा तिन्हां सौगी मंदरे च गैया | ACT	3	9	सारेयां लोकां तिसियो चलदे फिरदे कन्ने परमात्में दी स्तुति करदे दिखी करी,ACT	3	10	तिसियो पणछैणी लैया कि एह सैह ई ऐ जेह्ड़ा मंदरे दे 'सुन्दर दुरआजे पर बैई नैं भीखा मंगदा था; कन्ने तिसा घटना नैं जेह्ड़ी तिस सौगी होईयो थी सैह बड़े हैरान कन्ने चकित होये | ACT	3	11	जाह्लू सैह पतरस कन्ने यूहन्ना जो पकड़ेया था, तां सारे लोक बड़े हैरान होंदे होये तिस ओसारे च जेह्ड़ा सुलैमान दा केहलांदा ऐ, तिन्हां अल्ल दौड़ी आये | ACT	3	12	एह दिखी करी पतरसें लोकां नैं ग्लाया, “हे इस्त्राएलियो, तुहां इस माणुये पर क्जो हैरान होंदे हन्न, कन्ने अहां पास्सें क्जो इआं दिखा दे हन्न कि अहां अपणियां सामर्थी नैं या भक्तिया नैं इसियो चलणे फिरणे जोग्गा बणाई दित्ता | ACT	3	13	अब्राहम कन्ने इसहाक कन्ने याकूब दे परमात्मां, माहरे पितरां दे परमात्में अपणे सेवक यीशु दी महिमा कित्ती, जिसियो तुहां पकड़ुआई दित्ता, कन्ने जाह्लू पिलातुसें तिसियो छड़णे दा वचार कित्ता, ताह्लू तुहां तिस सामणे मन्ना नी किता | ACT	3	14	तुहां तिस पवित्र कन्ने धर्मी दा इन्कार कित्ता, कन्ने विणती कित्ती कि इक्की खूनिये जो तुहां तांई छड्डी दित्ता जां;ACT	3	15	कन्ने तुहां जिन्दगिया दा रस्ता दस्सणे आळे जो मारी दित्ता, जिसियो परमात्में मरेयां ते जिंदा किता; कन्ने इसा गल्ला दे अहां गवाह हन्न | ACT	3	16	कन्ने तिसदे ई नांये पर, तिस वसुआसे तांई जेह्ड़ा तिसदे नांये पर ऐ, इस माणुये जो जिसियो तुहां दिखा दे हन्न कन्ने जाणदे बी हन्न सामर्थ दित्तियो ऐ | तिस वसुआसे नैं जेह्ड़ा तिसदिया बजाह ते ऐ, इसियो तुहां सारेयां दे सामणे बिलकुल ठीक ठाक करी दित्ता ऐ | ACT	3	17	“हुण हे भाऊओ मैं जाणदा ऐ कि एह कम्म तुहां नासमझा च कित्तेया, कन्ने जिआं ई तुहां देयां अधिकारियां बी कित्ता | ACT	3	18	अपर जिन्हां गल्लां जो परमात्में सारेयां भविष्यवक्तां दे मुँमें ते पैंहले ई दस्सी दित्या था, कि तिसदा मसीह दुख झेलगा, तिन्हां जो तिन्हीं इस तरीके नैं पूरा कित्ता | ACT	3	19	इसताई, मने बदला कन्ने वापस आई जा कि तुहां दे पाप धुली जान, जिसते प्रभुये सामणे अरामे आळे दिन ओयें,ACT	3	20	कन्ने सैह यीशु मसीह जो घल्लें, जेह्ड़ा तुहां तांई पैंहले ते ई मसीह ठेहराया गैया ऐ |ACT	3	21	जरूरी ऐ कि सैह सुअर्गे च तिस बग्ते तिकर रैंह्य जाह्लू तिकर कि सैह सारियां गल्लां दा सुधार ना करी लैं जिसदी चर्चा प्राचीन काल ते परमात्में अपणे पवित्र भविष्यवक्तां दे मुँमें ते कित्ती ऐ |ACT	3	22	जिआं कि मूसें ग्लाया, “प्रभु परमात्मां तुहां दे भाऊआ च तुहां तांई मिन्जो साइयां इक्क भविष्यवक्ता उठांगा, जेहड़ा कुच्छ सैह तुहां नैं ग्लां, तिसदी सुणना | ACT	3	23	अपर हर इक्क माणु जेह्ड़ा तिस भविष्यवक्ता दी ना सुणें, लोकां च खत्म कित्ता जांगा |ACT	3	24	कन्ने शमूएले ते लैई करी तिसदे बादे च आयेयो सारे भविष्यवक्तां जाह्लू कदी बी ग्लाया तां इन्हां ई दिनां दी घोषणा कित्ती | ACT	3	25	तुहां भविष्यवक्तां दी औलाद कन्ने तिस वादे दे भागी होन, जेह्ड़ा परमात्में तुहां दे पितरां नैं कित्या, जाह्लू तिन्हीं अब्राहमें नैं ग्लाया, “तेरे वंशे दिया बजाह ते धरतिया दे सारे घराने आशीष पांगे |  ACT	3	26	परमात्में अपणे सेवक जो चुकी करी पैंहले तुहां अल्ल घल्लया, कि तुहां चा हर इक्की जो तिसदी बुराईयां ते फेरी करी आशीष दैं |”ACT	4	1	जाह्लू सैह लोकां नैं एह ग्ला दे थे, तां याजक कन्ने मंदरे दे अधिकारी कन्ने सदूकी तिन्हां अल्ल आये | ACT	4	2	क्जोकि सैह बड़े गुस्सें होये कि सैह लोकां जो सखांदे थे कन्ने यीशु दा उदाहरण दैई दैई करी मरेयां दे जिंदे होणे दा प्रचार करदे थे | ACT	4	3	तिन्हां तिन्हां जो पकड़ी करी दो दिन तिकर जेला च रखेया क्जोकि संज होई गियो थी |ACT	4	4	अपर वचना सुणने आळेयां च बड़ेयां वसुआस कित्ता, कन्ने तिन्हां दी गिणती पंज हजार माणुआं दे करीब होई गैई |ACT	4	5	दूये दिने बी इआं ई होया कि तिन्हां दे अधिकारियां कन्ने स्याणेयां कन्ने शास्त्री ACT	4	6	कन्ने महायाजक हन्ना कन्ने कैफा कन्ने यूहन्ना कन्ने सिकन्दर जितणे बी महायाजके दे घराने दे थे, सारे यरूशलेमे च किट्ठे होये | ACT	4	7	सैह तिन्हां जो गब्बे खरेड़ी करी पूछणा लग्गे कि तुहां एह कम्म कुसा शक्तियां नैं कन्ने कुस नांये नैं कित्ता ऐ | ACT	4	8	ताह्लू पतरसें पवित्र आत्मां होई नैं तिन्हां नैं ग्लाया,ACT	4	9	“हे लोकां दे अधिकारियो कन्ने स्याणेयों, इस कमज़ोर माणुये सौगी जेह्ड़ी भलाई कित्ती गैई ऐ,   जे अज्ज अहां ते तिसदे बारे च पूछया जांदा ऐ, कि सैह किआं खरा होया | ACT	4	10	तां तुहां सबना नैं सारे इस्त्राएली लोंक जाणी लैंन कि यीशु मसीह नासरी दे नांये ते जिसियो तुहां सूलिया पर चढ़ाया, कन्ने परमात्में मरेयां ते जिंदा कित्ता, एह माणु तुहां दे सामणे भला चंगा खड़ूतेया ऐ | ACT	4	11	एह सैई पत्थर ऐ जिसियो तुहां राजमिस्त्रियां घटिया जाणेयां सैह ई कुणे दे सिरे दा पत्थर होई गैया | ACT	4	12	कुसी होर दूये ते उद्धार नी; क्जोकि सुअर्गे दे थलैं माणु च होर कोई दूआ नां नी दित्ता  गैया, जिस तांई अहां उद्धार पाई सकन |”ACT	4	13	जाह्लू तिन्हां पतरसे कन्ने यूहन्ने दी हिम्मत दिखी, कन्ने एह जाणेया कि एह अनपढ़ कन्ने साधारण माणु हन्न, तां हैरान होये; भिरी तिन्हां जो पणछैणयां, कि एह तां यीशु सौगी रैह्यो हन्न |ACT	4	14	तिस माणुये जो जेह्ड़ा खरा कित्या था, तिन्हां सौगी खड़ूतेया दिखीकरी, सैह तिन्हां दे वरखलाफ च कुच्छ बी नी ग्लाई सके | ACT	4	15	अपर तिन्हां जो सभा ते बाहर जाणे दा हुक्म दैई करी, सैह अप्पु चा सोचणा लग्गे,ACT	4	16	“अहां इन्हां माणुआं सौगी क्या करन, क्जोकि यरूशलेमे दे सारे रैह्णे आळेयां पर प्रकट ऐ, कि तिन्हां दिया बजाह ते इक्क प्रसिद्ध चिन्ह दस्सेया ऐ अहां तिसदा मन्ना नी करी सकदे |ACT	4	17	अपर इसतांई कि एह गल्ल लोकां च होर जादा फैली ना जां, अहां तिन्हां जो धमकान, कि सैह इस नांये ते भिरी कुसी बी माणुये नैं गल्ल ना करन |”ACT	4	18	ताह्लू तिन्हां जो सदेया कन्ने चतौनी दैई करी एह ग्लाया, “यीशु दे नांये ते कुच्छ बी नी ग्लाणा कन्ने ना सखाणा |”ACT	4	19	अपर पतरसे कन्ने यूहन्ने तिन्हां जो जबाब दित्ता, “तुहां ई न्याय करा; क्या एह परमात्में सामणे एह थी होंगा कि अहां परमात्में दियां गल्लां नी मनन कन्ने तुहां दियां गल्लां मनन | ACT	4	20	क्जोकि एह तां अहां ते होई नी सकदा कि जेह्ड़ा अहां दिख्या कन्ने सुणेयां ऐ, सैह नी ग्लान”ACT	4	21	ताह्लू तिन्हां तिन्हां जो धमकाई करी छड्डी दिता, क्जोकि लोकां दिया बजाह ते तिन्हां जो सज्जा दैणे दी कोई बी गल्ल नी मिली, इसतांई जेह्ड़ी गल्ल होई थी तिसदिया बजाह ते सारे लोक परमात्में दी तारीफ करदे थे | ACT	4	22	सैह माणु, जिस पर चंगा करणे दा चमत्कार दस्सेया था, चालियां सालां ते बी जादा उमरा दा था | ACT	4	23	सैह छूटी करी अपणे साथियां अल्ल आये, कन्ने जेह्ड़ा कुच्छ प्रधान याजकां कन्ने स्याणेयां तिन्हां नैं ग्लाया था, तिन्हां जो सणाई दित्ता | ACT	4	24	एह सुणीकरी तिन्हां इक्क मन होई करी जोरे नैं ग्लाया, “हे मालिक, तू सैई ऐ जिन्हीं सुअर्ग कन्ने धरती कन्ने समंदर कन्ने जेह्ड़ा कुच्छ तिस च ऐ बणाया |ACT	4	25	तैं पवित्र आत्मां दिया बजाह ते अपणे सेवक अहां दे पिता दाऊदे दे मुँमें ते ग्लाया, होरना जातियां च हुल्लड़ क्जो मचेया, कन्ने देसे – देसे देयां लोकां क्जो बेकार गल्लां सोचियां? ACT	4	26	प्रभु कन्ने तिसदे मसीह दे वरखलाफ च धरती दे राजे खड़ौई गै, कन्ने हाकम इक्क साथ किटठे होई गै |”ACT	4	27	क्जोकि सचमुच तेरे सेवक यीशु दे वरखलाफ च, जिन्हां दा तैं अभिषेक कित्ता, हेरोदेस कन्ने पुन्तियुस पिलातुस बी होरनां जातियां कन्ने इस्त्रलियां सौगी इस सैहरे च किटठे होये,ACT	4	28	कि जेह्ड़ा कुच्छ पैहले ते तेरिया समर्था नैं कन्ने इच्छा दे मताबक निश्चय हो चुका था पूरा होयें | ACT	4	29	हुण हे प्रभु, तिन्हां दियां धमकियां जो दिख; कन्ने अपणेयां दासां जो एह वरदान दे कि तेरा वचन बड़े ई चाऐ नैं सणान | ACT	4	30	चगां करणे तांई तू अपणा हत्थ बधा कि चमत्कार कन्ने अद्भुत कम्म तेरे पवित्र सेवक यीशु दे नांये ते कित्ते जान |”ACT	4	31	जाह्लू सैह प्रार्थना करी बैठे, तां सैह जगाह जित्थू सैह कठरोयो थे हिल्ली गैई कन्ने सैह सारे पवित्र आत्मां नैं भरौई गै, कन्ने परमात्में दा वचन त्याने नैं सुणदे रैह्य | ACT	4	32	वसुआस करणे आळेयां दी मण्डली इक्क चित कन्ने इक्क मन दी थी, ऐत्थू तिकर कि कोई बी अपणियां जायदाता जो अपणी नी ग्लांदा था, अपर सारा कुच्छ साझी था | ACT	4	33	प्रेरित बड़िया समर्था नैं प्रभु यीशु दे जिंदे होणे दी गवाही दिंदे रैह्य कन्ने तिन्हां सारेयां पर बड़ा अनुग्रह था | ACT	4	34	तिन्हां च कोई बी बेईमान नी था; क्जोकि जिन्हां अल्ल जगाह या घर थे, सैह तिन्हां जो बेची-बेचीकरी, बिकियां चीज्जां दे पैसे लैयोंदे थे, कन्ने तिन्हां जो प्रेरितां देयां पैरां च रखी दिंदे थे; ACT	4	35	कन्ने जिआं जिसियो जरूरत होंदी थी, तिस दे मताबक हर इक्की जो बंडी दिंदे थे | ACT	4	36	युसूफ नांये दा साइप्रस दा इक्क लेवी था जिसदा नां प्रेरित बरनबास (मतलब शान्ति दा पुत्तर) रखेया था | ACT	4	37	तिसदी कुच्छ जमीन थी, जिसा जो तिन्हीं बेची करी कन्ने जेह्ड़े पैसे मिले सैह प्रेरितां देयां पैरां पर रखी दित्ते | ACT	5	1	हनन्याह नांये दा इक्क माणु कन्ने तिसदिया लाड़िया सफीरा थोड़ी जमीन बेची | ACT	5	2	कन्ने तिन्हां पैसेयां च कुच्छ पैसे रखी लै; कन्ने एह गल्ल तिसदी लाड़ी बी जाणदी थी, कन्ने तिसदा इक्क हेस्सा लैई करी प्रेरितां दे पैरां च गां रखी दित्ते | ACT	5	3	पतरसें ग्लाया, “हे हनन्याह ! सैताने तेरे मने च एह गल्ल क्जो पाई कि तू पवित्र आत्मां नैं झूठ ग्लां, कन्ने जमीना दे पैसेयां च कुच्छ रखी लै?ACT	5	4	जाह्लू तिकर तिज्जो अल्ल रैह्यी, क्या तेरी नी थी, कन्ने जाह्लू बिकी गैई तां क्या तेरे वशे च नी थी, तू एह गल्ल अपणे मने च क्जो सोची, तू माणुआं ते नी, अपर परमात्में नैं झूठ ग्लाया ऐ |”ACT	5	5	एह गल्लां सुणदे ई हनन्याह पैई गैया कन्ने प्राण छड्डी दित्ते, कन्ने सारेयां सुणनेआळेयां च बड़ा डर छाई गैया |ACT	5	6	भिरी जुआना उठी करी तिसदी अर्थी बणाई कन्ने बाहरेयो लैई जाई करी दबी दित्ता | ACT	5	7	घट ते घट त्रीं घंटेयां बाद तिसदी लाड़ी जेह्ड़ा कुच्छ होया था पता नी था अंदरेयो आई | ACT	5	8	ताह्लू पतरसें तिसा नैं ग्लाया, “मिन्जो दस्स क्या तुहां सैह जमीन इतणे च बेचियो थी, तिन्नै  ग्लाया, “हाँ इतणे च ई |”ACT	5	9	पतरसे तिसा नैं ग्लाया, “एह क्या गल्ल ऐ कि तुहां दूनी ई प्रभु की आत्मां दी परीक्षा लैणे तांई राजी क्जो होये, दिख, तेरे लाड़े जो दबणे आळे दुरआजे पर ई खड़ूतेयो हन्न, कन्ने तिज्जो बी बाहरेयो लैई जांगे |”ACT	5	10	ताह्लू ई सैह चट तिसदेयां पैरां च पैई जांदी, कन्ने प्राण छड्डी दित्ते; कन्ने जुआना अंदर आई करी तिसा जो बी मरेया दिख्या, कन्ने बाहरेयो लंदी कन्ने लाड़े सौगी दबी दित्ती | ACT	5	11	सारिया कलीसिया पर कन्ने इन्हां गल्लां जो सुणने आळेयां पर बड़ा डर छाई गैया |ACT	5	12	प्रेरितां देयां हत्थां ते बड़े चमत्कार कन्ने अद्भुत कम्म लोकां दे बिच दस्से जांदे थे, कन्ने  सैह इक्क मन होई करी सुलैमान दे ओसारे च किटठे होंदे थे |ACT	5	13	अपर होरना च कुसियो बी एह हिम्मत नी होंदी थी कि तिन्हां नैं च जाई मिलन; तां बी लोक तिन्हां दी महिमा ई करदे थे | ACT	5	14	वसुआस करणे आळे बड़े भरी मर्द कन्ने जणासां प्रभु दी कलीसिया च जादा ते जादा बधदे जांदे थे |  ACT	5	15	ऐत्थू तिकर कि लोक बमारां जो सड़कां च लै आई करी, मंजोलूयां कन्ने बिस्तरेयां पर लिटाई दिंदे थे कि जाह्लू पतरस ओंगा, तां तिसदिया परछांई ई तिन्हां च कुसी पर पैई जां |ACT	5	16	यरूशलेम दे अक्खे बक्खे देयां सैहरां ते बी बड़े भरी लोक बमारा कन्ने बुरियां आत्मां दे सतायां जो लै आई करी, किटठे होंदे थे, कन्ने सैह सारे खरे कित्ते जांदे थे | ACT	5	17	ताह्लू महायाजक कन्ने तिसदे सारे साथी जेह्ड़ा सदूकियां दे दले दे थे, गुस्से नैं भरौई गै | ACT	5	18	कन्ने प्रेरितां जो पकड़ी करी जेला च बंद करी दित्ता | ACT	5	19	अपर रातियो प्रभु दे इक्की सुअर्गे दूतें जेला दे दुरआजे खोली करी तिन्हां बाहर लै आई करी ग्लाया, ACT	5	20	“जा, मंदरे च खड़ौई करी इसा जिन्दगिया दियां सारियां गल्लां लोकां जो सणा |”ACT	5	21	सैह एह सुणीकरी भ्याग होंदे ई मंदरे च जाई करी शिक्षा देणा लग्गे | ताह्लू महायाजक कन्ने तिसदे साथियां आईकरी महासभा जो कन्ने इस्त्राएलियां दे सारे स्याणेयां जो किटठा कित्ता, कन्ने जेला च वुलावा घल्लेया कि तिन्हां जो लैई ओआ |ACT	5	22	अपर सैनिकां तित्थू पुज्जी करी तिन्हां जो जेला च नी मिले, कन्ने वापस आई करी खबर दित्ती,ACT	5	23	“अहां जेला जो बड़िया सावधानियां नैं करी बंद कित्या, कन्ने पैहरे आळेयां जेड़े बाहर गेटे पर खड़ूतेयो दिख्या; अपर जाह्लू खोलया, तां अंदर कोई नी मिलया |”ACT	5	24	जाह्लू मंदरे दे अधिकारियां कन्ने प्रधान याजकां एह गल्लां सुणियां, तां तिन्हां दे बारे च बड़िया चिंता च पैई गै कि तिन्हां दा क्या होया |ACT	5	25	इतणे च कुणकी आई नैं तिन्हां जो दस्सेया, “दिखा, जिन्हां जो तुहां जेला च बन्द करी रखेया था, सैह माणु मंदरे च खड़ौई करी लोकां जो शिक्षा दे दे हन्न |”ACT	5	26	ताह्लू अधिकारी सिपाईयां सौगी जाई करी तिन्हां जो लैई आया, अपर जोर जबरदस्ती करी नैं नी, क्जोकि सैह लोकां ते डरदे थे कि अहां पर पत्थर नी मारन | ACT	5	27	तिन्हां तिन्हां जो लै आईकरी महासभा दे सामणे खरेड़ी दित्ता; ताह्लू महायाजकें तिन्हां ते पूछया, ACT	5	28	“क्या अहां तुहां जो धमकी दैई करी ग्लाया नी था कि तुहां इस नांये ते शिक्षा मत दिंदे, तमी दिखा, तुहां सारे यरूशलमे जो अपणियां शिक्षा नैं भरी दित्ता ऐ कन्ने तिस माणुये दा खून अहां दी गळे पर लगाणा चाहंदे थे |”ACT	5	29	ताह्लू पतरसें कन्ने होरनां प्रेरितां जबाब दित्ता, “माणुआं दे हुक्मे ते बधी करी परमात्में दे हुक्मे दा पालन करणा ई म्हारा फर्ज ऐ |ACT	5	30	म्हारे पितरां दे परमात्में यीशु जो जिंदा कित्ता, जिसियो तुहां सूलिया पर लटकाई करी मारी दित्या था |ACT	5	31	तिसियो परमात्में प्रभु कन्ने उद्धारकर्ता ठेहराई करी, अपणे सज्जे हत्थे नैं सर्वोच्च करी दित्ता, कि सैह इस्त्राएलियां जो मन बदलणे दी शक्ति कन्ने पापां दी माफी प्रदान करें |ACT	5	32	अहां इन्हां गल्लां दे गवाह हन्न कन्ने तिआं ई पवित्र आत्मां बी, जिसियो परमात्में तिन्हां जो दित्या ऐ जेह्ड़े तिसदा हुक्म मनदे हन्न |”ACT	5	33	एह सुणीकरी सैह जली गै कन्ने तिन्हां जो मारी दैणा चाया | ACT	5	34	अपर गमलीएल नांये दा इक्क फरीसियें जेह्ड़ा कानून बनाणे आळा कन्ने सारेयां लोकां च प्रमुख था, न्यायलय च खड़ौई करी प्रेरितां जो थोड़े बग्त ताई बाहर घल्लणे दा हुक्म दित्ता |ACT	5	35	ताह्लू तिन्हीं ग्लाया, “हे इस्त्राएलियो, तुहां जेह्ड़ा कुच्छ इन्हां माणुआं नैं करणा चाहंदे हन्न, सोची समझी करी करनेयो | ACT	5	36	क्जोकि इन्हां दिनां दे पहले थियूदास एह ग्लांदा होया आया कि मैं बी कुच्छ ऐ; कन्ने कोई चार सौ माणु तिस सौगी थे, अपर सैह मारेया गैया कन्ने जितणे लोक तिसियो मनदे थे, सारे लग्ग लुग होई नैं मुकी गै |ACT	5	37	तिसदे बाद नां लिखाई दे दिनां च यहूदा गलीली आया, कन्ने कुच्छ लोक अपणे पास्सें करी लै; सैह बी खत्म होई गैया कन्ने जितणे लोक तिसियो मनदे थे, सारे लग्ग लुग होई गै | ACT	5	38	इसतांई हुण मैं तुहां नैं ग्लांदा ऐ, इन्हां माणुआं ते दूर ई रैह्या कन्ने इन्हां ते कोई कम्म मत रखा; क्जोकि जे एह धर्म या घट माणुआं दे पास्से ते ऐ ताह्लू तां खत्म होई जांगा;ACT	5	39	अपर जे परमात्में दे पास्से ते ऐ, तां तुहां जो कदी बी खत्म नी करी सकदे | कुत्थी इआं ना  होयें कि तुहां परमात्में नैं बी लड़णे आळे ठेहरन |”ACT	5	40	ताह्लू तिन्हां तिसदी गल्ल मन्नी लैई; कन्ने प्रेरितां जो सदी करी पिटवाया; कन्ने एह हुक्म दैई करी छड्डी दित्ता कि यीशु दे नांये दी भिरी कोई गल्ल मत करदे |ACT	5	41	सैह इसा गल्ला ते खुश होई करी महासभा दे सामणे ते चली गै, कि अहां तिसदे नांये तांई वेईजत होणे जोग्गे तां ठहरे हन्न | ACT	5	42	सैह हर रोज मंदरे च कन्ने घरे-घरे च शिक्षा दैणा, कन्ने इसा गल्ला दा सुसमाचार सणाने ते कि यीशु ई मसीह ऐ नी रुके | ACT	6	1	तिन्हां दिनां च जाह्लू चेलयां दी गिनती बड़ी बदणा लग्गी, ताह्लू यूनानी भाषा ग्लाणे आळे इब्रानी भाषा ग्लाणे आळे पर कुड़कुड़ाणा लग्गे, कि हर रोज दी सेवकाई च अहां दियां विधवां  दी  सुधि नी ली जांदी |    ACT	6	2	ताह्लू तिन्हां बारां चेलयां दी मण्डलिया जो अपणे अल्ल सदी नैं ग्लाया, “एह ठीक नी कि अहां परमात्में दा वचन छड्डी करी खलाणे पलाणे दी सेवा च रैह्न |ACT	6	3	इसतांई, हे भाऊओ, अपणे च सत सुनाम मर्दां दा जेह्ड़ा पवित्र आत्मां कन्ने अक्ला नैं भरपूर होन, चुणी लैया, कि अहां तिन्हां जो इस कम्मे पर ठहराई दैन | ACT	6	4	अपर अहां तां प्रार्थना च कन्ने वचना दी सेवा च लग्गे रैंह्गे |”ACT	6	5	एह गल्ल सारिया मंडलिया जो खरी लग्गी, कन्ने तिन्हां सित्फनुस नांये दे इक्की माणुये जो वसुआस कन्ने पवित्र आत्मां नैं भरपूर था, कन्ने फिलिप्पुस, कन्ने प्रुखुरूस, कन्ने निकानोर, कन्ने तीमोन, कन्ने परमिनास, कन्ने अन्ताकियावासी नीकुलाउस जेह्ड़ा यहूदी मत च आई गैया था, चुणी लैया | ACT	6	6	इन्हां जो प्रेरितां दे सामणे खरेड़ी दित्ता कन्ने तिन्हां प्रार्थना करी नैं तिन्हां पर हत्थ रखेया | ACT	6	7	परमात्में दा वचन फैलदा गैया कन्ने यरूशलमें च चेलयां दी गिणती बड़ी बधदी गैई; कन्ने याजकां दा इक्क बड़ा समाज इस मत जो मनणे आळे होई गै | ACT	6	8	सित्फनुस अनुग्रह कन्ने सामर्थी नैं भरौई करी लोकां च बड़े-बड़े अनोखे कम्म कन्ने चमत्कार दस्सदा था   ACT	6	9	ताह्लू तिस आराधनालय च जेह्ड़ी लिबिरतीनों दी केहलांदी थी, कन्ने कुरेनी कन्ने सिकंदरिया कन्ने किलकिया कन्ने एशिया दे लोकां च कई इक्क उठी करी स्तिफनुस ते वाद विव्वाद करणा लग्गे |ACT	6	10	कन्ने तिस ज्ञाने कन्ने तिसा आत्मां दा जिस नैं गल्लां करदा था, सैह सामना नी करी सके |ACT	6	11	इसा गल्ला पर तिन्हां केई लोकां जो उभारेया जेह्ड़ा ग्लाणा लग्गे, “अहां तां इसजो मूसा कन्ने परमात्में दे विरोध च निंदा दी गल्लां ग्लांदे सुणेया ऐ |”ACT	6	12	कन्ने लोकां कन्ने स्याणेयां कन्ने शास्त्रियां जो भड़काई दित्ता भिरी आई करी तिसियो पकड़ी करी महासभा च लैई आये |ACT	6	13	कन्ने झूठे गवाह खरेड़ी दित्ते, जिन्हां ग्लाया, “एह माणु इसा पवित्र जगाह दे कन्ने कानूना दे विरोध च ग्लाणा नी छडदा |ACT	6	14	क्जोकि अहां तिसियो एह ग्लांदे सुणेया एह कि एही यीशु नासरी इसा जगाह जो ढाई दिंगा, कन्ने तिन्हां रीतियां जो बदली दिगां जेह्ड़ियां मूसें अहां जो सौंपियां हन्न |”ACT	6	15	ताह्लू सारेयां लोकां जेह्ड़े सभा च बैठयो थे, तिस पर नजर लगाई तां तिसदा मुँ सुअर्ग दूते साइयां दिख्या | ACT	7	1	ताह्लू महायाजकें ग्लाया, “क्या एह गल्लां सच हन्न |”                                                                        ACT	7	2	सितफनुसे ग्लाया, “हे भाऊओ, कन्ने पितरो सुणा | अहां दा पिता अब्राहम हाराने च बसणे ते पैहलें जाह्लू मेसोपोटामिया च था; ताह्लू तेजोमय परमात्में तिस जो दर्शन दित्ते, ACT	7	3	कन्ने तिन्हां ग्लाया, तू अपणे देसे च कन्ने अपणे लोकां जो छड्डी करी तिस देसे च जा, जिसियो मैं तिज्जो दस्सगा |'ACT	7	4	ताह्लू सैह कसदियां दे देसे ते निकळी करी हारान च जाई बसेया | तिसदे बुड़े दी मौती दे बाद परमात्में तिसियो तित्थू ते इस देसे च अणी करी बसाया जिस च हुण तुहां बसेयो हन्न,ACT	7	5	कन्ने तिसजो कुच्छ मीरास अपर पैर भर रखणे दी बी तिस च जगाह नी दित्ती, अपर प्रतिज्ञा कित्ती कि एह देस तेरे कन्ने तेरे बाद तेरे वंशे दे हत्थ करी दिगां; अपर तिस बग्त तिसदा कोई पुत्तर बी नी था |ACT	7	6	कन्ने परमात्में इआं ग्लाया, 'तेरी औलादा दे लोक पराये देसे च परदेसी होंगे, कन्ने सैह तिन्हां जो दास बणांगे कन्ने चार सौ सालालां तिकर दुख दिंगे | ACT	7	7	भिरी परमात्में ग्लाया, ‘जिसा जातिया दे सैह दास होंगे, तिन्हां जो मैं सज्जा दिंगा, कन्ने  तिसदे बाद सैह निकळी करी इसा जगह मेरी सेवा करगे |'ACT	7	8	कन्ने तिन्हीं तिस नैं खतणे दी गल्ल बन्नी; कन्ने इसा हालता च इसहाक उन्नाह ते पैदा होया कन्ने अठमें दिने तिसदा खतणा कित्ता गैया; कन्ने इसहाके ते याकूब कन्ने याकूबे ते  बारा कुलपति पैदा होये | ACT	7	9	“कुलपतियां यूसुफे डाह करी नैं तिसियो मिश्र देश जाणे आळेयां दे हत्थ बेचया | अपर परमात्मां तिस सौगी था, ACT	7	10	कन्ने तिस जो तिसदे सारे क्लेशां ते छड़ाई करी मिश्र दे राजा फिरौने दिया नजरा च अनुग्रह कन्ने अक्ल प्रदान कित्ती, कन्ने तिन्हीं तिसियो मिश्र पर कन्ने अपणे घरे च बी हाकम नियुक्त कित्ता |ACT	7	11	ताह्लू मिश्र कन्ने कनाने दे सारे देशे च अकाल पैया; जिस ते भारी क्लेश होया, कन्ने अहां दे पितरां जो अन्न नी मिलदा था |ACT	7	12	अपर याकूबे एह सुणीकरी मिश्र च अनाज ऐ म्हारे पितरां जो पैहली बरी घल्लया |ACT	7	13	दूई बरी यूसुफें अप्पु जो अपणे भाऊआं पर प्रकट कित्ता कन्ने यूसुफ दी जाति फिरौन जो  पता लगी गैया | ACT	7	14	ताह्लू यूसुफें अपणे पिता याकूबे कन्ने अपणे सारे साथियां जो, जेह्ड़े पचत्तर माणु थे, वुलावा घल्लया |   ACT	7	15	ताह्लू याकूब मिश्र देसे च गैया; कन्ने तित्थू सैह कन्ने म्हारे बाप दादे मरी गै | ACT	7	16	तिन्हां दियां लाशां शकेम च पुज्जाई करी तिसा कब्रा च रखगे, जिसा जो अब्राहमें चाँदी दैई करी शकेम च हमोर दिया औलाद ते खरीदियो थी | ACT	7	17	“अपर जाह्लू तिसा प्रतिज्ञा ते पूरा होणे दा बग्त आया, जेह्ड़ा परमात्में अब्राहमें नैं कित्तियो थी, तां मिश्र देसे च लोक बदी गै कन्ने मते होई गै | ACT	7	18	ताह्लू मिश्र च दूआ राजा होया करदा था जेह्ड़ा यूसुफ जो नी जाणदा था |ACT	7	19	तिन्हीं म्हारिया जातिया नैं चलाकी करी नैं अहां दे पितरां सौगी बुरा वर्ताव कित्ता, कि तिन्हां जो अपणेयां बच्चेयां जो सट्टी दैणा पैया कि सैह जिंदे ना रैह्न |ACT	7	20	तिस बग्त मूसा पैदा होया | सैह परमात्में दिया नजरा च बड़ा ई छैळ था |सैह तीनां मीह्नेयां तिकर अपणे बुड़े दे घरे च पाळया गैया | ACT	7	21	जाह्लू सट्टी दित्ता तां फिरौन दी कुड़िया तिसियो चुकी लैया, कन्ने अपणा पुत्तर समझी  करी पाळया | ACT	7	22	मूसे जो मिश्रियां दी सारी पढ़ाई कराई गैई, कन्ने सैह वचना कन्ने कम्मा दूनी च सामर्थी था |ACT	7	23	“जाह्लू सैह चालियां सालां दा होया, तां तिसदे मने च आया कि मैं अपणे इस्त्राएली भाऊआं सौगी मिलें | ACT	7	24	तिन्हीं इक्की माणुये पर अन्याय होंदे दिखी करी तिसियो बचाया, कन्ने मिस्त्रिये जो मारी करी सताऐयो दा बदला लैया | ACT	7	25	तिन्हीं सोचया कि तिसदे भाऊ समझगे कि परमात्मां तिसदे हत्थां नैं तिन्हां दा उद्धार करगा, अपर तिन्हां नी समझया | ACT	7	26	दूये दिने जाह्लू सैह अप्पु चा लड़ा दे थे, तां सैह तित्थू आई रैह्या; हे माणुओ तुहां तां भाऊ -भाऊ हन्न, इक्की –दूये पर क्जो अन्याय करदे हन्न?”ACT	7	27	अपर जेह्ड़ा अपणे प्ड़ेसिये पर अन्याय करा दा था, तिन्हीं एह ग्लाई करी हटाई दित्ता, 'तिज्जो कुणी अहां पर हाकम कन्ने न्यायी ठेहराया ऐ |”ACT	7	28	क्या जिस तरीके नैं तैं कल मिस्त्रिये जो मारी दित्या मिन्जो बी मारी दैणा चाहंदा ऐ |'ACT	7	29	एह गल्लां सुणीकरी मूसा नठेया कन्ने मिघान देसे च परदेसी होईकरी रैह्णा लग्गा,कन्ने  तित्थू तिसदे दो जागत पैदा होये | ACT	7	30	“जाह्लू पूरे चालीसाल होई गै, तां इक्कीं सुअर्ग दूतें सीनै प्हाड़े दे बणे च तिसियो बळिया झाड़िया दी अग्गी च दर्शन दित्ता | ACT	7	31	मूसा जो एह दर्शन दिखीकरी हैरानी होई कन्ने जाह्लू दिखणे तांई सैह गां गैया, तां प्रभु दा एह उआज आई, ACT	7	32	मैं तेरे बाप दादेयां, अब्राहमे दा, इसहाके दा कन्ने याकूबे दा परमात्मां ऐ' ताह्लू तां मूसा कम्मीं पैया, ऐत्थू तिकर कि तिसियो दिखने दी हिम्मत नी पैई | ACT	7	33	ताह्लू परमात्में तिस नैं ग्लाया, 'अपणेयां पैरां ते जूतेयां खोली लै, क्जोकि जिसा जगाह च तू खड़ौतेया ऐ, सैह पवित्र जगाह ऐ |ACT	7	34	मैं तां हकीकत च अपणे माणुआं दी जेह्ड़े मिस्त्र च हन्न, दुर्दशा जो दिख्या ऐ; कन्ने तिन्हां दी आह कन्ने तिन्हां दा रोणा सुणेया ऐ; इसतांई तिन्हां जो छड़ाणे तांई लुत्थेया ऐ हुण आ, मैं तिज्जो मिस्त्र देसे च घल्लगा |' ACT	7	35	“जिस मूसा जो तिन्हां एह ग्लाई करी नकम्मा ठेहराया था, 'तिज्जो कुणी अहां पर हाकम कन्ने न्यायी ठहराया ऐ, तिस जो ई परमात्में हाकम कन्ने छड़ाणे आळा ठेहराई करी, तिस सुअर्ग दूते दिया बजाह ते जिन्हीं तिसियो झाडियां च दर्शन दित्या था, घल्लया | ACT	7	36	एही मिस्त्र कन्ने लाल समंदर कन्ने बणे च चालियां सालां तिकर हैरानी आळे कम्म कन्ने चमत्कार दस्सी दस्सी करी तिन्हां जो कड्डी लैई आया |ACT	7	37	एह सैई मूसा ऐ, जिन्हीं इस्त्राएलियां नैं ग्लाया, 'परमात्मां तुहां दे भाऊआं च तुहां तांई मिन्जो साइयां इक्क भविष्यवक्ता उठांगा |'ACT	7	38	एह सैई ऐ, जिन्हीं बणे च कलीसिया बिच तिस सुअर्ग दूते सौगी सीनै प्हाड़े पर तिस नैं गल्लां कित्तियां हन्न कन्ने म्हारे पितरां सौगी था, तिसियो जिंदा वचन मिलें कि अहां तिकर पज्जां | ACT	7	39	अपर म्हारे पितरां तिसदी मनणा नी चाई, अपर तिसियो हटाई करी अपणा मन मिस्त्र दे पास्सें फेरे,ACT	7	40	कन्ने हारुने नैं ग्लाया, 'अहां तांई ऐसे देवता बणा, जेह्ड़े अहां दे गां गां चलन, क्योकि एह मूसा जेह्ड़ा अहां जो मिस्त्र देसे ते कड्डी लैई आया, अहां नी जाणदे कि तिसियो क्या होया |ACT	7	41	तिन्हां दिना च तिन्हां इक्क बछड़ा बणाई करी तिसदी मूर्तियां गां बलि चढ़ाई, कन्ने अपणे हत्थे दे कम्मां नैं मग्न होणा लग्गे |ACT	7	42	कन्ने परमात्में मुँमें मोड़ीकरी तिन्हां जो छड्डी दिता, कि आकाशगण जो पुज्जन, जिआं भविष्यवक्ता दिया कताबा च लिख्या ऐ, 'हे इस्त्राएल दे घराने, क्या तुहां चाली सालां तिकर पशु बलि कन्ने अन्नबलि मिन्जो ई चढ़ांदे रैह्य?ACT	7	43	तुहां मोलेके दे तम्बू कन्ने रिफान देवता दे तारे जो लैई करी फिरदे थे, मतलब तिन्हां मूर्तियां जो जिन्हां जो तुहां दण्डवत करणे तांई बणाया था, कन्ने मैं तुहां जो बेबीलोन दे परे लै जाई करी बसागां |'ACT	7	44	“साक्षी दा तम्बू बणे च म्हारे पितरां बिच था, जिआं तिन्हीं ठहराया जिन्हीं मूसे नैं ग्लाया, 'जेह्ड़ा आईकरी तैं दिख्या ऐ, तिस दे मताबक इसियो बणा |'ACT	7	45	तिस तम्बूये जो म्हारे पितरां पूर्वकाल ते लैई करी यहोशू जो सौगी ऐत्थियो लैई आये; जिस बग्त कि तिन्हां होरनी जातियां पर हक्क जताया, जिन्हां जो म्हारे पितरां सामणे कड्डी दित्ता, कन्ने सैह तम्बू दाऊदे दे बग्त तिकर रैह्या | ACT	7	46	तिस पर परमात्में अनुग्रह कित्ता; कन्ने तिन्हीं विणती कित्ती कि सैह याकूबे दे परमात्में तांई रैह्णेयों जगाह बणा |  ACT	7	47	अपर सुलेमाने तिस तांई घर बणाया | ACT	7	48	अपर परम प्रधान परमात्मां हत्थे दे दे बणायो घरां च नी रैंह्दा जिआं कि भविष्यवक्तां ग्लाया,ACT	7	49	प्रभु ग्लांदा ऐ, सुअर्ग मेरा सिंहासण कन्ने धरती मेरे पैरां दी चौकी ऐ, मिन्जो तांई तुहां कुस तरीके दा घर बणागे, कन्ने मेरे आरामे दी कुण दैई जगाह होंगी |ACT	7	50	क्या एह चीज्जां मेरे हत्थे दियां बणाईयां नी |'ACT	7	51	“हे हठीले, कन्ने मने दे कन्ने कन्नां दे खतणा रहित लोको, तुहां हमेशा पवित्र आत्मां दा विरोध करदे हन्न | जिआं तुहां दे पितर करदे थे, तिआं ई तुहां बी करदे हन्न |ACT	7	52	“भविष्यवक्तां ते कुसियो तुहां दे पितरां नी सताया?” तिन्हां तिस धर्मी दे ओणे दा पूर्वकाल ते ई खबर दैणेआळेयां जो मारी दित्ता; कन्ने हुण तुहां बी तिसियो पकड़ुआणे आळे कन्ने मारी देणेआळे होये |ACT	7	53	तुहां सुअर्गे दूतां दिया बजाह ते ठहराई होई व्यवस्था तां पाई, अपर तिसादा पालन नी कित्ता |”ACT	7	54	एह गल्लां सुणीकरी सैह जळी गै कन्ने अहां पर गुस्सा करणा लग्गे | ACT	7	55	अपर तिन्हीं पवित्र आत्मां नैं भरौई करी सुअर्गे बक्खें दिख्या कन्ने परमात्में दी महिमा जो कन्ने यीशु जो परमात्में दे सज्जे हत्थे दे बक्खें खड़ूतेया दिखीकरी ग्लाया,ACT	7	56	“दिखा, मैं सुअर्गे जो खुलेया, कन्ने माणुये दे पुत्तरे जो परमात्में दे सज्जे हत्थे बक्खें खड़ूतेया होया दिखदा ऐ |”ACT	7	57	ताह्लू तिन्हीं जोरे नैं ग्लाई करी कन्नं बंद करी लै, कन्ने इक्क साथ तिस पर झपटे;ACT	7	58	कन्ने तिस सैहरे दे बार निकळी करी तिस पर पत्थर मारणा लग्गे | गवाहां अपणे कपड़े शाऊल नां दे इक्की जुआने दे पैरां अल्ल खोली करी रखी दित्ते |ACT	7	59	सैह सितफनुस पर पत्थर मारदे रैह्य, कन्ने सैह एह ग्लाई करी प्रार्थना करदा रैह्या , “हे प्रभु यीशु, मेरी आत्मां जो कबूल कर |”ACT	7	60	भिरी गोडे टेकी करी जोरे नैं ग्लाया, “हे प्रभु, एह पाप तिन्हां पर मत लग्गा |” कन्ने एह ग्लाई करी सोई गैया | शाऊल तिसदे वध च सहमत था | ACT	8	1	तिस दिन यरूशलेमे दी कलेसिया पर बड़ा उपद्रव शुरू होया कन्ने प्रेरितां जो छड्डी करी सारे ते सारे यहूदिया कन्ने सामरिया देसां च लग्ग लग्ग होई गै | ACT	8	2	कुच्छना भक्तां सित्फनुस जो कब्रा च रखेया कन्ने तिस ताई बड़े रोये | ACT	8	3	शाऊल कलेसिया जो उजाड़ा दा था; कन्ने घरे-घरे च जाई करी माणुआं कन्ने जणासां जो घसीटी-घसीटी करी जेला च पांदा था | ACT	8	4	जेह्ड़ा लग्ग लग्ग होये थे, सैह सुसमाचार सणादे होये फिरे;ACT	8	5	कन्ने फिलिप्पुस सामरिया सैहरे च जाई करी लोकां जो मसीह दा प्रचार दस्सणा लग्गा | ACT	8	6	जेह्ड़ियां गल्लां फिलिप्पुसे ग्लाईयां तिन्हां लोकां सुणी करी कन्ने जेह्ड़े चमत्कार सैह दस्सदा था तिन्हां दिखी - दिखी करी, इक्क चित होई करी मन लग्गा | ACT	8	7	क्जोकि बड़ेयां ते बुरी आत्मां बड़े जोरे नैं डडी करी ग्लांदियां होईयां निकळी गियां, कन्ने बड़े भारी धरंगे दे रोगी कन्ने लगड़े बी खरे कित्ते;ACT	8	8	कन्ने तिस सैहरे च बड़ी खुशी छाई गैई | ACT	8	9	इसते पैंहले तिस सैहरे च शमौन नांये दा इक्क माणु था, जेह्ड़ा जादू -टोणा करी नैं सामरिया दें लोकां जो हैरान करदा था कन्ने अपणे आप्पे जो इइक्क म्हान माणु ग्लांदा था | ACT	8	10	छोटे ते बडे तिकर सारे तिसदी इज्जत करी नैं ग्लांदे थे, “एह माणु परमात्में दी सैह शक्ति ऐ, जेह्ड़ी म्हान केहलांदी ऐ |”ACT	8	11	तिन्हीं मतेयां दिनां ते तिन्हां जो अपणे जादू दे कम्मा नैं हैरान करी रखेया था, इसतांई सैह तिसियो बड़े मनदे थे | ACT	8	12	अपर जाह्लू तिन्हां फिलिप्पुसे दा वसुआस कित्ता जेह्ड़ा परमात्में दे राज्जे दा कन्ने यीशु दे नांये दा सुसमाचार सणादा था तां लोक, क्या मर्द, क्या जणासां, बपतिस्मा लैणा लग्गे | ACT	8	13	ताह्लू शमौने अप्पु बी वसुआस कित्ता कन्ने बपतिस्मा लैई करी फिलिप्पुसे सौगी रैह्णा लग्गा | सैह चमत्कार कन्ने बड़े-बड़े सामर्थी दे कम्मां होंदेयां दिखी करी हैरान होंदा था |ACT	8	14	जाह्लू प्रेरितां जेहड़े यरूशलेम च थे, सुणेया कि सामरियां परमात्में दा वचन मन्नी लैया ऐ  तां पतरसे जो कन्ने यूहन्ने जो तिस अल्ल घल्ले | ACT	8	15	तिन्हां जाई करी तिस तांई प्रार्थना कित्ती कि पवित्र आत्मां पां | ACT	8	16	क्योकि सैह अल्ली तिकर तिन्हां च कुसी पर बी नी लुत्थेया था; तिन्हां तां सिर्फ प्रभु यीशु दे नांये दा बपतिस्मा लैया था | ACT	8	17	ताह्लू तिन्हीं तिन्हां पर हत्थ रखे कन्ने तिन्हां पवित्र आत्मां पाई लैई | ACT	8	18	जाह्लू शमौने दिख्या कि प्रेरितां दे हत्थ रखणे कन्ने पवित्र आत्मां दित्ती जांदी ऐ, तां तिन्हां अल्ल पैसे लैआई करी ग्लाणा लग्गा,ACT	8	19	“एह हक्क मिन्जो बी दैया, कि जिस कुसी पर बी हत्थ रखें सैह पवित्र आत्मां पांन |” ACT	8	20	पतरसे तिस नैं ग्लाया, “तेरे पैसे तेरे सौगी खत्म होन, क्योकि तैं परमात्में दा दान पैसेयां नैं खरीदणे दा विचार कित्ता |ACT	8	21	इसा गल्लां च ना तेरा हेस्सा ऐ, ना योगदान; क्जोकि तेरा मन परमात्में गां सीधा नी | ACT	8	22	इसतांई अपणी इसा बुराईया ते मन फेरी करी प्रभु अल्ल प्रार्थना कर, होई सकदा ऐ तेरे मने दा वचार माफ कित्ता जां |ACT	8	23	क्जोकि मैं दिखदा ऐ कि तू पित्ते साइयां कड़वाहटा च कन्ने बुरे कम्मां दे बन्धना च पैया ऐ |''ACT	8	24	शमौने जबाब दित्ता,'' तुहां मेरे तांई प्रभु नैं प्रार्थना करा कि जेह्ड़ियां गल्लां तुहां ग्लाईयां, तिन्हां च कोई बी मिन्जो पर ना आई पोन |”ACT	8	25	कन्ने सैह गवाही दैई करी कन्ने प्रभु दा वचन सणाई करी यरूशलेमे जो चली आये कन्ने सामरियां दे ग्रांए च सुसमाचार सणादे गै |ACT	8	26	भिरी परमात्में दे इक्की स्वर्गदूतें फिलिप्पुसे नैं ग्लाया, “उठ कन्ने दक्षिण दे बक्खे तिस रस्ते च जा, जेह्ड़ा यरूशलेमे ते गाजा जो जांदा ऐ | “एह रेगिस्तानी रस्ता ऐ | ACT	8	27	सैह उठी करी चली पैया, कन्ने दिखा, कूश देसे दा इक्क माणु ओआ दा था जेह्ड़ा खोजा कन्ने कूशियो दी राणी कन्दाके दा मंत्री कन्ने खजांची था | सैह आराधना करणे तांई यरूशलेमे च आया था | ACT	8	28	सैह अपणे रथे च बैठया था, कन्ने यशायाह भविष्यवक्ता दी कताब पढ़दा पढ़दा वापस ओआ दा था ACT	8	29	ताह्लू आत्मां फिलिप्पुसे नैं ग्लाया, “बक्खें जाईकरी इस रथे सौगी होई जा |” ACT	8	30	फिलिप्पुस तिसदे पास्सें दौड़ेया कन्ने तिसजो यशायाह दी कताबा पढ़दे होये सुणेया कन्ने पूछ्या, “तू जेह्ड़ा पढ़ा दा ऐ क्या तिसयो समझदा बी ऐ |”ACT	8	31	तिन्हीं ग्लाया, “जाह्लू तिकर कोई मिन्जो नी समझां तां मैं किआं समझें?” कन्ने तिन्हीं फिलिप्पुसे नैं विणती कित्ती की सैह चढ़ी करी तिस अल्ल बैई गैया | ACT	8	32	पवित्रशास्त्रे दा जेह्ड़ा सैह अध्याय पढ़ा दा था, सैह एह था : “सैह भेडां साइयां वध होणे तांई पुज्जाया गैया, कन्ने जिआं मेम्ना अपणे ऊन कतरण आळेयां सामने चुपचाप रैंह्दा ऐ, तिआं ई  तिन्हीं बी अपणा मुँ नी खोलया | ACT	8	33	तिसदी दीनता च तिसदा न्याय नी होई पाया | तिस बग्त दे लोकां दा वर्णन कुण करगा, क्जोकि धरतिया ते तिसदे प्राण उठाई लै जांदे हन्न |”ACT	8	34	इस गल्ला पर खोजें फिलिप्पुसे ते पूछ्या, “मैं तिज्जो नैं प्रार्थना करदा ऐ, एह दस्स कि भविष्यवक्ता एह कुसदे बारे च ग्लांदा ऐ, अपणे या कुसी दूये दे बारे च |”ACT	8	35	ताह्लू फिलिप्पुसें अपणा मुँ खोलया, कन्ने इस शास्त्रे ते शुरू ते तिसियो यीशु दा सुसमाचार सणाया |ACT	8	36	रस्ते च चलदे -चलदे सैह कुसकी पाणिये आळी जगाह पुज्जे | ताह्लू खोजें ग्लाया, “दिख ऐत्थू पाणी ऐ, हुण मिन्जो बपतिस्मा लैणे च क्या रोक ऐ |”ACT	8	37	फिलिप्पुसें ग्लाया, “जे तू सारे मने नैं वसुआस करदा ऐ तां तू लैई सकदा ऐ | “तिन्हीं जबाब दित्ता, “मैं वसुआस करदा ऐ कि यीशु मसीह परमात्में दा पुत्तर ऐ |”ACT	8	38	ताह्लू तिन्हीं हुक्म दैई रथ रोकेया, कन्ने फिलिप्पुस कन्ने खोजा दोयो ई पाणिये च लौई गै, कन्ने तिन्हीं खोजे जो बपतिस्मा दित्ता | ACT	8	39	जाह्लू सैह पाणिये ते निकळी करी बाहरेयो आये तां प्रभु दा आत्मां फिलिप्पुसे जो चुकी लैई गैया, कन्ने खोजें तिसियो भिरी नी दिख्या, कन्ने सह खुश होंदा अपणे रस्ते च चली गैया |ACT	8	40	फिलिप्पुस अशदोद च आई निकळेया, कन्ने जाह्लू तिकर कैसरिया च नी पुज्जा, ताह्लू तिकर सैहरे सैहरे च सुसमाचार सणादा गैया | ACT	9	1	शाऊल जेह्ड़ा अल्ली तिकर प्रभु दे चेलयां जो धमकाणे कन्ने मारने दी धुना च था, महायाजके अल्ल गैया |  ACT	9	2	कन्ने तिसते दमिश्क दे आराधनालयां दे नांये पर इस अभिप्राय दी चिठियां मंगियां कि क्या मर्द क्या जणासां, जिन्हां जो सैह इस रास्ते च पान तिन्हां जो बन्नीकरी यरूशलेम जो लैई आये 1|ACT	9	3	अपर चलदे -चलदे जाह्लू सैह दमिश्क सैहरे अल्ल पुज्जा, तां चाणचक अम्बरे दे चौनी पास्सेयां ते बिजली चमकी,ACT	9	4	कन्ने सैह धरती पर पैई गैई कन्ने एह उआज सुणी, “हे शाऊल, हे शाऊल, तू मिन्जो क्जो सतांदा ऐ | ACT	9	5	तिन्हीं पूछ्या, हे प्रभु, तू कुण ऐ?” तिन्हीं ग्लाया, “मैं यीशु ऐ, जिसियो तू सतांदा ऐ |ACT	9	6	अपर हुण उठी करी सैहरे जो जा, कन्ने जेह्ड़ा तिज्जो करणा ऐ सैह तिज्जो नैं दस्सेया जांगा |ACT	9	7	जेह्ड़े माणु तिस सौगी थे, सैह भोचके रैह्यी गै; क्जोकि उआज तां सुणदे थे अपर कुसी जो दिखदे नी थे | ACT	9	8	ताह्लू शाऊल जमीना पर पैया था उठेया, अपर जाह्लू अंखी खोलियां तां तिसियो कुच्छ नी दुस्सया दा था, कन्ने सैह तिसदा हत्थ पकड़ी नैं दमिश्क सैहरे च लैई गै |ACT	9	9	सैह तीन दिन तिकर नी दिखी सकेया, कन्ने ना खादा ना पीता |ACT	9	10	दमिश्क सैहरे च हनन्याह नांये दा इक्क दास था, तिस नैं प्रभुयें दर्शन दैई करी ग्लाया, हे हनन्याह !” तिन्हीं ग्लाया, हाँ प्रभु |”ACT	9	11	ताह्लू प्रभुयें तिस नैं ग्लाया, उठी करी तिसा गलिया च जा जेह्ड़ी सीधी जांदी ऐ, कन्ने यहूदा दे घरें शाऊल नांये दा इक्क तरसुसवासी जो पूछ; क्जोकि दिख, सैह प्रार्थना करा दा ऐ,ACT	9	12	कन्ने तिन्हीं हनन्याह नांये दे इक्की मर्दे जो अंदर ओंदे कन्ने अपणे ऊपर हत्थ रखदे दिख्या ऐ; तांकि भिरी ते नजर पां |”ACT	9	13	हनन्याह जबाब दित्ता, हे प्रभु मैं इस माणुये दे बारे च मतेयां ते सुणेया ऐ कि इन्हीं यरूशलेमे च तेरे पवित्र लोकां सौगी बड़ा बुरा कित्या ऐ |ACT	9	14	कन्ने ऐत्थू बी इसियो प्रधान याजकां हक्क दित्या ऐ कि जेह्ड़े लोक तेरा नां लैंदे हन्न तिन्हां सबना जो बन्नी लै |ACT	9	15	अपर प्रभुयें तिस नैं ग्लाया, “तू चली जा; क्जोकि सैह तां होरनी जातियां कन्ने राजेयां कन्ने इस्रालियां दे सामणे मेरा नां प्रकट करणे तांई मेरा चुणेया साधन ऐ |ACT	9	16	कन्ने मैं तिसियो दस्सगा कि मेरे नांये तांई तिसियो कदेया कदेया दुख झेलणा पोंगा |”ACT	9	17	ताह्लू हनन्याह उठी करी तिस घरे च गैया, कन्ने तिस पर अपणा हत्थ रखी करी ग्लाया, “हे भाऊ शाऊल, प्रभु, मतलब यीशु, जेह्ड़ा तिस रस्ते च, जिसते तू आया तिज्जो दुस्सया था, तिन्हीं मिन्जो घल्लया ऐ, कि तू नजर पां कन्ने पवित्र आत्मां नैं भरौई जां |”ACT	9	18	कन्ने एकदम तिसदियां अंखी च छिलके साइयां कोई चीज्ज पैई कन्ने सैह दिखणा लग्गी पैया, कन्ने उठीकरी बपतिस्मा लैया,ACT	9	19	कन्ने भिरी खाणा खाईकरी ताकत पाई, सैह केई दिना तिकर तिन्हां चेलयां सौगी रैह्या जेह्ड़े दमिश्क सैहरे च थे |ACT	9	20	कन्ने सैह ताह्लू ई आराधनालयां च यीशु का प्रचार करणा लग्गा कि सैह परमात्में दा पुत्तर ऐ | ACT	9	21	सारे सुणने आळे हैरान होई करी ग्लाणा लग्गे, “क्या एह सैई माणु नी ऐ जेह्ड़ा यरुशलेमें च जेह्ड़े यीशु दा नां जो लैंदे थे, तिन्हां जो मारदा था; कन्ने ऐत्थू बी इसतांई आया कि तिन्हां जो पकड़ी करी प्रधान याजकां अल्ल लैई जां | ACT	9	22	अपर शाऊल होर बी सामर्थी होंदा गैया, कन्ने इसा गल्ला दा सबूत दैई करी कि मसीह ऐत्थू ई ऐ, दमिश्क सैहरे दे रैह्णे आळे यहूदियां दा मुँ बंद करदा रैह्या |   ACT	9	23	जाह्लू मते दिन होई गै, तो यहूदियां तिसियो मारणे दा षडयंत्र रचेया | ACT	9	24	अपर तिन्हां षडयन्त्र शाऊले जो पता लग्गी गैया | सैह तां तिसियो मारणे तांई रात दिन फटका पर ताक्का च लगेयो रैंह्दे थे |                                                                                                                                                             25 अपर रातियो तिस देयां चेलेयां तिसियो टोकरे च बैठाया, कन्ने सैहर दी चार दिवारी ते लटकाई करी लौआई दित्ता | ACT	9	25	अपर रातियो तिस देयां चेलेयां तिसियो टोकरे च बैठाया, कन्ने सैहर दी चार दिवारी ते लटकाई करी लौआई दित्ता | ACT	9	26	यरूशलेमे च पुज्जी करी तिन्ही चेलयां सौगी मिली करी जाणे सी कोशश कित्ती; अपर सारे तिसते डरदे थे, क्जोकि तिन्हां जो वसुआस नी होंदा था, कि सैह बी चेला ऐ |ACT	9	27	अपर बरनबासें तिसियो अपणे सौगी प्रेरितां अल्ल लैईया कन्ने तिन्हां जो दस्सेया कि इन्हीं कुस तरीके नैं रस्ते च ओर्भु जो दिख्या कन्ने तिन्हीं इस नैं गल्लां कित्तियां; भिरी दमिश्क इन्हीं बड़िया हिम्मता नैं यीशु दे नांये डा प्रचार कित्ता |ACT	9	28	सैह तिन्हां सौगी यरूशलेमे च ओंदा जांदा रैह्या |  ACT	9	29	कन्ने बेझिझक होई करी प्रभु दे नांये ते प्रचार करदा; कन्ने यूनानी भासा ग्लाणे आळे यहूदियां सौगी गल्लबात कन्ने वाद विवाद करदा था; अपर सैह तिसियो मारी दैणे दा कोशश करणा लग्गे |ACT	9	30	एह जाणी करी भाऊ तिसियो कैसरिया सैहरे च लैई आये, कन्ने तरसुस जो घल्ली दित्ता |ACT	9	31	इस तरांह सारे यहूदिया, कन्ने गलील कन्ने सामरिया च कलेसिया जो चैन मिला, कन्ने तिसदी उन्नति होंदी गैई; कन्ने सैह प्रभु दे डरे डरे कन्ने पवित्र आत्मां दी शांति च चलदी कन्ने बधदी गैई |ACT	9	32	भिरी इआं होया कि पतरस हर जगाह फिरदा फिरदा तिन्हां लोकां अल्ल बी पुज्जा जेह्ड़े लुद्दा च रैंह्दे थे |ACT	9	33	तित्थू तिसियो एनियास नांये दा इक्क धरंगे दा इक्क रोगी माणु मिला, जेह्ड़ा अठां सालां ते मंजोलूये पर पैया था |ACT	9	34	पतरसें तिस नैं ग्लाया, “हे एनियास ! यीशु मसीह तिज्जो खरा करदा ऐ उठ अपणे बिस्तरे बछा |” ताह्लू सैह चट उठी खड़ौता |ACT	9	35	ताह्लू लुद्दा सैहरे दे कन्ने शारोन सैहरे दे सारे रैह्णे आळे तिसियो दिखी करी प्रभु दे पास्सें फिरे |ACT	9	36	याफा च तबीता मतलब दोरकास नांये दी इक्क वसुआसनी रैंह्दी थी | सैह मते खरे खरे कम्म कन्ने दान करा करदी थी |ACT	9	37	तिन्हां दिनां च सैह बमार होई करी मरी गैई; कन्ने तिन्हां तिसायो नौआई करी अटारिया पर रखी दित्ता |ACT	9	38	इस तांई कि लुद्दा याफा दे बक्खें था, चेलयां एह सुणीकरी कि पतरस तित्थू ऐ, दू माणु घल्ली करी तिस नैं विणती कित्ती, “म्हारे अल्ल ओणे च देर मत कर |”ACT	9	39	ताह्लू पतरस उठी करी तिन्हां सौगी चली पैया, कन्ने जाह्लू सैह पुज्जा तां सैह तिसियो अटारिया पर लैई गै | सारियां विधवां रोंदियां तिस अल्ल आई खड़ौतियां, कन्ने जेह्ड़े कुरते कन्ने कपड़े दोरकासें तिन्हां सौगी रैंह्दे बणायो थे, दस्सणा लगियां |ACT	9	40	ताह्लू पतरसेन सबना जो बाहर करी दित्ता, कन्ने गोड टेकी करी प्रार्थना कित्ती कन्ने लाशा बक्खी दिख्या ग्लाया, “हे तबीता दिख, उठ, ताह्लू तिन्नै अपणियां अंखी खोली दित्तियां; कन्ने पतरसे दिखी करी उठी बैठी |ACT	9	41	तिन्हीं हत्थ दैई करी तिसायो ठुआळेया, कन्ने पवित्र लोकां कन्ने विधवां जो सदी करी तिसायो जिंदा दस्सेया | ACT	9	42	एह गल्ल सारे याफा च फैली गैई, कन्ने मतेयां प्रभु पर वसुआस कित्ता |ACT	9	43	कन्ने पतरस याफा च शमौन नांये दे कुसी चमड़े दा धंधा करणेआळे दे सौगी बड़े दिन रैह्या |ACT	10	1	कैसरिया च कुरनेलियुस नांये दा इक्क माणु था, जेह्ड़ा इतालियानी नांये दी सेना दा सूबेदार था |ACT	10	2	सैह भक्त था, कन्ने अपणे सारे घराने सौगी परमात्में ते डरदा था, कन्ने यहूदी लोकां जो बड़ा दान दिंदा, कन्ने बराबर परमात्में नैं प्रार्थना करदा था |ACT	10	3	तिन्हीं संजा दे बग्त दर्शन च स्पष्ट रूप नैं दिख्या कि परमात्में  दा इक्क सुअर्गदूत तिस अल्ल अंदर आई करी ग्लांदा ऐ, “हे कुरनेलियुस !” ACT	10	4	तिन्हीं तिसियो त्याने नैं दिख्या कन्ने डरी करी ग्लाया, “हे प्रभु क्या ऐ?” तिन्हीं तिस नैं ग्लाया, तेरी प्रार्थनां कन्ने तेरे दान यादा तांई परमात्में सामणे पुज्जे हन्न;ACT	10	5	कन्ने हुण याफा च माणु घल्ली करी शमौने जो, जेह्ड़ा पतरस नांये ते जाणेया जांदा ऐ, सदी लै |ACT	10	6	सैह शमौन, चमड़े दा धंधा करणे आळे अल्ल परोणा ऐ, जिसदा घर समंदरे कंडे ऐ |”ACT	10	7	जाह्लू सैह सुअर्गदूत जिन्हीं तिस नैं गल्लां कित्तियां थियां चली गैया, तां तिन्हीं दो सेवक, कन्ने जेह्ड़े तिस अल्ल रैह्या करदे थे तिन्हां च इक्क भक्त सिपाईये जो सदेया, ACT	10	8	कन्ने तिन्हां जो सारियां गल्लां दस्सी करी याफा जो घल्लया |ACT	10	9	दूये दिने जाह्लू सैह चलदे चलदे सैहरे अल्ल पुज्जे, तां दोपेरा दे बग्त पतरस छती पर प्रार्थना करणे जो चढ़ेया |ACT	10	10	तिसियो भूख लग्गी कन्ने कुच्छ खाणा चाहंदा था, अपर जाह्लू सैह त्यारी करा दे थे तां सैह बेसुध होई गैया;ACT	10	11	कन्ने तिन्हीं दिख्या, कि अम्बर खुली गैया; कन्ने इक्क पात्रे जो बड़िया चादरा साइयां चौनी कुणेयां ते लटकदा होया, धरती दे पास्से लौआ दा ऐ |ACT	10	12	जिस च धरती सब तरांह दे चिढ़ियां कन्ने रेंगणे आळे जन्तु कन्ने अम्बरे दे पंछी थे |ACT	10	13	तिसियो इक्क ऐसी उआज सुम्मी, “हे पतरस उठ, मार कन्ने खा |”ACT	10	14	अपर पतरसें ग्लाया, “नी प्रभु कदीबी नी; क्जोकि मैं कदी बी कोई अपवित्र या बुरी चीज्ज नी खाई ऐ |”ACT	10	15	भिरी दूई बरी तिसियो उआज सुम्मी, “जेह्ड़ा कुच्छ परमात्में शुद्ध ठेहराया ऐ, तिसियो तू बुरा मत ग्ला |”ACT	10	16	त्री बरी बी इआं ई होया; ताह्लू सैह पात्र अम्बरे पर चुकी लैया गैया |ACT	10	17	जाह्लू पतरस अपणे मने च दुविधा च था, कि एह दर्शन जेह्ड़ा मैं दिख्या सैह क्या होई सकदा ऐ, तां दिखा, सैह माणु जिन्हां जो कुरनेलियुसें घल्लया था, शमौने दे घरे दा पता करी नैं दुरआजे पर आई खड़ूते, ACT	10	18	कन्ने हक्कां पाई करी पूछणा लग्गे, “क्या शमौने जेह्ड़ा पतरस नांये ते जाणेयां जांदा ऐ, ऐत्थू परोणा ऐ?”ACT	10	19	पतरस तां तिस दर्शने दे बारे च सोचा दा ई था, कि आत्मां तिस नैं ग्लाया, “दिख तीन माणु तिज्जो तोपा दे हन्न |ACT	10	20	कन्ने उठी करी थलै जा, कन्ने बेझिझक तिन्हां सौगी चली जा; क्जोकि मैंईं तिन्हां जो घल्लया ऐ |”ACT	10	21	ताह्लू पतरसें लौई करी तिन्हां माणुआं नैं ग्लाया, “दिखा, जिसियो तुहां तोपा दे हन्न, सैह मैंईं ऐ तुहां दे ओणे दी क्या बजाह ऐ?” ACT	10	22	तिन्हां ग्लाया, “कुरनेलियुस सूबेदारे जो धर्मी कन्ने परमात्में ते डरणे आळे कन्ने सारी यहूदी जाति च नेक माणु ऐ, तिन्हीं इक्क पवित्र सुअर्गदूते नैं एह निर्देश पाया ऐ कि तिज्जो अपणे घरें सदी करी तिज्जो ते वचन सुणे |”ACT	10	23	ताह्लू तिन्हीं तिन्हां जो अंदर सदी करी तिन्हां जो रैह्णे दी जगाह दित्ती | दूये दिने सैह तिन्हां सौगी गैया, कन्ने याफा दे भाऊआं ते कुच्छ तिस सौगी चली पै |ACT	10	24	दूये दिने सैह कैसरिया पुज्जे, कन्ने कुरनेलियुसें अपणे रिश्तेदारां कन्ने प्यारे साथियां जो किट्ठा करी नैं तिन्हां दा इंतजार करदा रैह्या था | ACT	10	25	जाह्लू पतरस अंदर ओआ दा था, कुरनेलियुस तिस नैं मिला कन्ने तिसदे पैरां पर पैई करी प्रणाम कित्ता;ACT	10	26	अपर पतरसें तिसियो चुकी करी ग्लाया, “खड़ौह, मैं बी तां माणु ऐ |”ACT	10	27	कन्ने तिस सौगी गल्लबात करदा करदा अंदर गैया, कन्ने मते लोकां जो किट्ठे दिखी करी ACT	10	28	तिन्हीं ग्लाया, “तुहां जाणदे हन्न कि होरनी जाति दी संगति करणा या तिस अल्ल जाणा यहूदी तांई अधर्म ऐ, अपर परमात्में मिन्जो दस्सेया ऐ कि कुसी बी माणु जो अपवित्र या बुरा मत ग्ला |ACT	10	29	इसतांई मैं जाह्लू सदेया तां बगैर ग्लाणे ई चली आया | हुण मैं पूछदा ऐ कि मिन्जो कुस कम्मे तांई सदेया ऐ |”ACT	10	30	कुरनेलियुसें ग्लाया, “इसा घड़िया च पूरे चार दिन होये, मै अपणे घरें संजा प्रार्थना करा दा था: तां दिखा इक्क माणु चमकदे कपड़े लगाई नैं, मिन्जो सामणे आई खड़ौता |ACT	10	31	कन्ने ग्लाणा लग्गा, “हे कुरनेलियुस, तेरी विणती सुणी लैई ऐ कन्ने तेरे दान परमात्में सामणे याद किते गै हन्न | ACT	10	32	इसतांई कुसी जो याफा घल्ली करी शमौने जो जेह्ड़ा पतरस नांये ते जाणेयां जांदा ऐ, सद | समंदरे कंडे शमौन, चमड़े दा धंधा करणे आळे दा परोणा ऐ |'ACT	10	33	ताह्लू मैं चट तिज्जो अल्ल लोक घल्ले, कन्ने तैं भला कित्ता जेह्ड़ा आई गैया | हुण अहां सारे ऐत्थू परमात्में सामणे हन्न, तांकि जेह्ड़ा कुच्छ परमात्में तिज्जो नैं ग्लाया ऐ, तिसियो सुण |”ACT	10	34	ताह्लू पतरसे ग्लाया, “हुण मिन्जो वसुआस होया कि परमात्मां कुसी दा पक्ष नी करदा |               ACT	10	35	अपर हर जातिया च जेह्ड़ा तिसते डरदा कन्ने धर्में दे कम्म करदा ऐ, सैह तिसियो खरा लगदा ऐ |ACT	10	36	जेह्ड़ा वचन तिन्हीं इस्त्राएलियां अल्ल घल्लया, जाह्लू तिन्हीं यीशु मसीह दिया बजाह ते (जेह्ड़ा सबना दा प्रभु ऐ) शांति दा सुसमाचार सणाया,ACT	10	37	एह वचन तुहां जांणदे हन्न, जेह्ड़ा यूहन्ना दे बपतिस्मे दे प्रचारे ते बाद गलीले ते शुरू होई करी सारे यहूदिया बिच फैली गैया :ACT	10	38	परमात्में जिस तरीके नैं यीशु नासरिये जो पवित्र आत्मां कन्ने सामर्थी नैं अभिषेक कित्ता; सैह भलाई करदा कन्ने सबना जो जेह्ड़े सैताने दे सतायो हन्न, खरा करी दिंदा, क्जोकि परमात्मां तिस सौगी था | ACT	10	39	अहां तिन्हां सारे कम्मां दे गवाह हन्न; जेह्ड़े तिन्हीं यहूदिया दे देस कन्ने यरूशलेमे च बी कित्ते, कन्ने तिन्हां तिसियो सूलिया पर लटकाई करी मारी दिता |ACT	10	40	तिस जो परमात्में त्रीये दिने जिंदा कित्ता, कन्ने प्रगट बी करी दित्ता;ACT	10	41	सारेयां लोकां पर नी अपर तिन्हां गवाहां पर जिन्हां जो परमात्में पैहलें ई चुणी लैया मतलब अहां पर जिन्हां तिसदे मरेयां ते जिंदे होणे ते बाद तिन्हां सौगी खादा पीता;ACT	10	42	कन्ने तिन्हीं अहां जो हुक्म दित्ता लोकां च प्रचार करा कन्ने गवाही दैया, कि एह सैई  जिसियो परमात्में जिंदेया कन्ने मरेयां दा न्यायी ठेहराया ऐ | ACT	10	43	तिसदी सारे भविष्यवक्ता गवाही दिंदे हन्न कि जेह्ड़ा कोई तिस पर वसुआस करगा, तिस जो तिसदे नांये दिया बजाह ते पापां दी माफी मिलगी |''ACT	10	44	पतरसें एह गल्लां ग्लादा ई था कि पवित्र आत्मां वचन सुणने आळेयां पर लौई आया |ACT	10	45	कन्ने जितणे खतना कित्तेयो वसुआसी पतरसे सौगी आयेयो थे, एह सारे हैरान होई गै कि होरना -जातियां पर बी पवित्र आत्मां दा दान उंडेला गैया ऐ | ACT	10	46	क्जोकि तिन्हां तिन्हां जो हर तरांह दी भाषा ग्लांदे कन्ने परमात्में दी महिमा करदे सुणेया | इसा गल्ला पर पतरसें ग्लाया,ACT	10	47	“क्या कोई पाणी दी रोक करी सकदा ऐ कि एह बपतिस्मा नी पान, जिन्हां म्हारे साइयां पवित्र आत्मां जो पाया ऐ |”ACT	10	48	कन्ने तिन्हीं हुक्म दित्ता कि तिन्हां जो यीशु मसीह दे नांये पर बपतिस्मा दिता जां | ताह्लू तिन्हां तिस नैं विणती कित्ती कि सैह कुच्छ दिन होर तिन्हां सौगी रैंह्य | ACT	11	1	भिरी प्रेरितां कन्ने भाऊआं जेह्ड़े यहूदिया च थे सुणेया होरनी जातियां बी परमात्में दा वचन मन्नी लैया ऐ | ACT	11	2	कन्ने जाह्लू पतरस यरूशलेमे च आया, तां खतना कित्तेयो लोक तिस कन्ने वाद विवाद करणा लग्गे,ACT	11	3	“तैं खतणा रहित लोकां ला जाईकरी तिन्हां सौगी खादा |”ACT	11	4	ताह्लू पतरसें जेह्ड़ा घटेया था तिन्हां जो शुरू ते इक्क इक्क करी ग्लाई दित्ता:ACT	11	5	“मैं याफा सैहरे च प्रार्थना करा दा था, कन्ने बेसुध होई करी इक्क दर्शण दिख्या कि इक्क पात्र बड़िया चादरा साइयां चौंनी कुणेयां च लटकेया, अम्बरे ते लौई करी मिन्जो अल्ल आया |ACT	11	6	जाह्लू मैं तिसपर त्यान दित्ता, तां तिस च धरतिया दी चिढ़ियां कन्ने बणे दे डंगर कन्ने रेंगणे आळे जानवर कन्ने अम्बरे दे पंछी दिखे;ACT	11	7	कन्ने एह उआज सुणी, ‘हे पतरस उठ, मार कन्ने खा |'ACT	11	8	मैं ग्लाया, 'नी प्रभु, नी, क्जोकि कोई अपवित्र या बुरी चीज्ज मेरे मुँमें च कदी नी गैई |'ACT	11	9	इस जबाबे च अम्बरे ते दूई बरी आवाज आई, 'जेह्ड़ा कुच्छ परमात्में शुद्ध ठेहराया ऐ, तिसियो बुरा मत ग्ला |'ACT	11	10	तीन बरी इआं ई होया; ताह्लू सब कुच्छ भिरी अम्बरे च खींजी लैया |ACT	11	11	कन्ने दिखा, चट तीन माणु जेह्ड़े कैसरिया ते मिन्जो सौगी घल्लेयो थे, तिस घरें जिस च अहां थे, आई खड़ूते |ACT	11	12	ताह्लू आत्मां मिन्जो तिन्हां सौगी बेझिझक चलणे जो ग्लाया, कन्ने एह छै भाऊ बी मिन्जो सौगी चली पै; कन्ने अहां तिस माणुये दे घरें गै |ACT	11	13	तिन्हीं अहां जो गलाया, कि तिन्हीं इक्की सुअर्गदूते जो अपणे घरें खड़ूतेया दिख्या, जिन्हीं तिस नैं ग्लाया, “याफा च माणु घल्ली करी शैमोने जो जेह्ड़ा पतरस नांये ते जाणेयां जांदा ऐ, सदी लै |ACT	11	14	जाह्लू तिज्जो नैं ऐदियां गल्लां ग्लांगा, जिन्हां दिया बजाह ते तू कन्ने तेरा सारा घराना उद्धार पांगा |'ACT	11	15	जाह्लू मैं गल्लां करणा लग्गा, तां पवित्र आत्मां तिन्हां पर तिस तरीके नैं उतरेया जिस तरीके नैं शुरू च अहां ऊपर उतारेया था ACT	11	16	ताह्लू मिन्जो परमात्में दा सैह वचन याद आया; जेह्ड़ा तिन्हीं ग्लाया था, “यूहन्ना तां पाणिये च बपतिस्मा दित्ता, अपर तुहां पवित्र आत्मां नैं बपतिस्मा पांगे |'ACT	11	17	कन्ने जाह्लू परमात्में तिन्हां जो बी सैई दान दित्ता, जेह्ड़ा अहां जो परमात्में यीशु मसीह पर वसुआस करणे ते मिलेया था; तां मैं कुण था जेह्ड़ा परमात्में जो रोकी सकदा |”ACT	11	18	एह सुणीकरी चुप रैह्य, कन्ने परमात्में दी तरीफ करणा लग्गे, “ताह्लू तां परमात्में होरनी जातियां च मन बदलणे दा दान दित्ता |”ACT	11	19	जेह्ड़े लोक तिस कळेशे च मारे जेह्ड़ा स्तिफनुसे दिया बजाह ते पैया था, लग्ग लग्ग होई गैयो थे, सैह फिरदे फिरदे फीनीके कन्ने साईप्रस कन्ने अन्ताकिया च पुज्जे; अपर यहूदियां जो छड्डी करी कुसी होरसी जो वचन नी सुणादे थे |ACT	11	20	अपर तिन्हां च कुच्छ साईप्रस वासी कन्ने कुरेनी थे, जेह्ड़े अन्ताकिया च आईकरी यूनानियां च बी प्रभु यीशु दा सुसमाचार सणाणा लग्गे |ACT	11	21	प्रभु दा हत्थ तिन्हां पर था कन्ने बड़े भरी लोक वसुआस करी नैं प्रभु दे पास्सें फिरे | ACT	11	22	जाह्लू तिन्हां दी चर्चा यरुश्लेमे दी कलेसिया च सुणने च आई, ताह्लू तिन्हां बरनबासे जो अन्ताकिया घल्लया | ACT	11	23	सैह तित्थू पुज्जी करी परमात्में दे अनुग्रह जो दिखी करी खुश होया, कन्ने सबना जो शिक्षा दिंदा कि तन मन लगाई करी प्रभुये नैं लिपटी रैह्या |ACT	11	24	एह इक्क भला माणु था, कन्ने पवित्र आत्मां कन्ने वसुआसे नैं परिपूर्ण था; कन्ने होर बी केई लोक प्रभु च आई मिले | ACT	11	25	ताह्लू सैह शाऊले जो तोपणे तांई तरसुसे जो चली गैया | ACT	11	26	जाह्लू सैह तिस नैं मिला तां तिस जो अन्ताकिया लंदा; कन्ने इआं होया कि सैह इक्क साल तिकर कलेसिया सौगी मिलदे कन्ने मते लोका जो शिक्षा दिंदे रैंह्दे; कन्ने चेले सबना ते पैहलें अन्ताकिया च ई मसीह केहलाये |ACT	11	27	तिन्हां दिना च मते भविष्यवक्ता यरूशलेम ते अन्ताकिया आये | ACT	11	28	तिन्हां च अगबुश नांये दा इक्क माणु खड़ौई करी आत्मां दिया प्रेरणा नैं एह दस्सेया कि सारे संसारे च बड़ा अकाल पोंगा --- सैह अकाल क्लौदियुस दे बग्त च पैया | ACT	11	29	ताह्लू चेलेयां एह फैसला कित्ता कि हर इक्क अपणियां –अपणियां दौलता मताबक यहूदिया च रैह्णे आळेयां भाऊआं दी मदता तांई कुच्छ घल्लन | ACT	11	30	तिन्हां इआं ई कित्ता; कन्ने बरनबास कन्ने शाऊल दे हत्थ स्याणेयां अल्ल कुच्छ घल्ली दित्ता |ACT	12	1	तिस बग्त हेरोदेस राजें कलेसिया दे कईयां माणुआं जो सताणे तांई तिन्हां पर हत्थ चुके |ACT	12	2	तिन्हीं यूह्न्ने दे भाऊये याकूबे जो तलवारा नैं मरवाई दित्ता | ACT	12	3	जाह्लू तिन्हीं दिख्या कि यहूदी लोक इस ते खुश होंदे हन्न, तां तिन्हीं पतरसे जो बी पकड़ी लैया | सैह दिन अखमीरी रोटिया दे दिन थे | ACT	12	4	तिन्हीं तिसियो पकड़ी करी जेला च पाई दित्ता, कन्ने चौं चौं सपाईयां दे पेहरे च रखया; इसा सोचा नैं कि फसह दे बाद तीसियो लोकां सामणे लैयोयें |ACT	12	5	जेला च पतरस बंद था; अपर कलेसिया तिस तांई लौ लगाई करी परमात्में नैं प्रार्थना करा दी थी |ACT	12	6	जाह्लू हेरोदेस तिसियो लोकां सामणे लैयोणे आळा ई था, तिसा राती पतरस दूँ जंजीरा नैं बन्नेया दूँ सपाईयां दे गब्बे सुतेया था; कन्ने चौंकीदार दुरआजे पर जेला दी रखवाळी करा थे |ACT	12	7	तां दिखा, प्रभु दा इक्क सुअर्गदूत आई खड़ौता कन्ने तिस जेला च लौ चमकी कन्ने तिन्हीं पतरसे दिया पसलिया पर हत्थ मारी करी तिसियो जगाया कन्ने ग्लाया | “उठ, तौली कर |”कन्ने तिसदेयां हत्थां ते जंजीरा खुली करी पैईयां |ACT	12	8	ताह्लू स्वर्गदूतें तिस नैं ग्लाया, “त्यार हो, कन्ने अपणे जूतेयां जो पाई लै |” तिन्हीं सैई कित्ता | भिरी तिन्हीं तिन्हां नैं ग्लाया, “अपणे कपड़े लगाई करी मिन्जो पचां चली पौ |”ACT	12	9	सैह निकळी करी तिस दे पचां चली पैया; अपर एह नी जाणदा कि जेह्ड़ा कुच्छ सुअर्ग दूत करा दा सैह सच ऐ, अपर एह समझेया कि मैं दर्शण दिखा दा ऐ |ACT	12	10	ताह्लू सैह पैहले कन्ने दूये पेहरे ते निकळी करी तिस लोहे दे गेटे अल्ल पुज्जे, जेह्ड़ा सैहरे दे बक्खें ऐ | सैह तिन्हां तांई अप्पु ई खुली गैया, कन्ने सैह निकळी करी गळीया च होई करी गै, इक्क दम ई स्वर्ग दूत तिसियो छड्डी करी चली गैया |ACT	12	11	ताह्लू पतरसें चुकन्ने होई करी ग्लाया, “हुण मैं सच जाणी लैया ऐ प्रभुयें अपणे स्वर्गदूते घल्ली करी मिन्जो हेरोदेस दे हत्थां ते छड़बाई लैया, कन्ने यहूदियां दी सारी आस तोड़ी दित्ती |”ACT	12	12	एह जाणी करी सैह तिस यूहन्ने दिया माऊ मरियमा दे घरे आया, जेह्ड़ा मरकुस कहलादां ऐ | तित्थू मते लोक किट्ठे होई करी प्रार्थना करा दे थे |ACT	12	13	जाह्लू तिन्हीं दुरआजे दी खिड़की ठोरी, तां रूदे नांये दी इक्क दासी दिखणा आई |ACT	12	14	पतरसे दी उआज पणछैणी करी तिन्नै दुरआजा नी खोलया, अपर दोड़ी करी अंदर गैई कन्ने दस्सेया कि पतरस दुरआजे पर खड़ूतेया ऐ |ACT	12	15	तिन्हां तिसा नैं ग्लाया, “तू पागल ऐ |” अपर सैह वसुआसे नैं ग्लाई कि इआं ई ऐ | ताह्लू तिन्हां ग्लाया, “तिसदा सुअर्गदूत होणा |”ACT	12	16	अपर पतरस ठोरदा ई रैह्या, अपर तिन्हां खिड़की खोली, कन्ने तिस जो दिखी करी हैरान होई गै |ACT	12	17	ताह्लू तिन्हीं तिन्हां जो हत्थे नैं इशारा कित्ता कि चुप रैह्या; कन्ने तिन्हां जो ग्लाया कि प्रभु कुसा तरीके नैं तिसियो जेला ते कड्डी करी लैई आया ऐ | भिरी ग्लाया, “याकूब कन्ने भाऊआं जो एह गल्ल दस्सी दिनेयों |” ताह्लू निकळी करी दूईया जगाह चली गैया |ACT	12	18	भ्यागा सपाईयां च बड़ी हबड़ा तफरी मची गैई कि पतरसे दा क्या होआ |ACT	12	19	जाह्लू हेरोदेसें तिसियो तोपेया कन्ने नी मिलया, तां चौकीदारां को परखी करी हुक्म दित्ता कि सैह मारी दित्ते जान; कन्ने सैह यहूदिया जो छड्डी करी कैसरिया च जाई करी रैह्णा लग्गा |ACT	12	20	हेरोदेस सूर कन्ने सैदा दे लोकां ते बड़ा उदास था | इसतांई सैह इक्क मन होई करी तिस अल्ल आये, कन्ने बलास्तुसे जो जेह्ड़ा राजे दा इक्क नौकर था, मनाई करी मेळ कराणा चाया; क्जोकि राजे दे देशे ते तिन्हां दे देशे दा पाळन -पोसण होंदा था |ACT	12	21	ठेहरायो दिन हेरोदेस राज कपड़े पैहनी करी सिंहासणे पर बैठा, कन्ने तिन्हां जो भाषण दैणा लग्गा |ACT	12	22	ताह्लू लोक ग्लाई उठे, “एह तां माणुये दा नी परमात्में दी उआज ऐ |”ACT	12	23	तिस बग्त प्रभु दे इक्की सुअर्ग दूतें इक्क डीएम बमार करी दित्ता, क्जोकि तिन्हीं परमात्में दी महिमा नी कित्ती; कन्ने तिस च कीड़े पैई गै जेह्ड़े तिसियो खाणा लग्गे कन्ने सैह मरी गैया |ACT	12	24	अपर परमात्में दा वचन बधदा कन्ने फैलदा गैया |ACT	12	25	जाह्लू बरनबास कन्ने शाऊल अपणी सेवा पूरी करी चुके तां यूहन्ने जो जेह्ड़ा मरकुस नांये ते जाणेया जांदा ऐ, सौगी लैई करी यरूशलेमे च आये |ACT	13	1	अन्ताकिया दी कलेसिया च मते भविष्यवक्ता कन्ने उपदेशक थे; जिआं बरनवास कन्ने  शमौने जेह्ड़ा नीगर नांये ते जाणेयां जांदा ऐ; कन्ने लुकियुस कुरेनी, कन्ने देसे दे चौथे हिस्से दा राजा हेरोदेसे दा दूदभाऊ मनाहेम, कन्ने शाऊल |ACT	13	2	जाह्लू व्रत सौगी परमात्में दी भक्ति करा दे थे, तां पवित्र आत्मां ग्लाया, “मिन्जो तांई बरनबासे कन्ने शाऊले जो तिस कम्मे तांई लग्ग कर जिस तांई मै तिन्हां जो सदेया ऐ |”ACT	13	3	ताह्लू तिन्हां व्रत कन्ने प्रार्थना करी नैं कन्ने तिन्हां पर हत्थ रखी नैं तिन्हां जो घल्ली दित्ता |ACT	13	4	अपर सैह पवित्र आत्मां दे घल्लेयो सिलुकिया जो गै; कन्ने तित्थू ते चाह्जे पर चढ़ीकरी साइप्रस जो चली पै;ACT	13	5	कन्ने सलमिस सैह पुज्जी करी, परमात्में दा वचन यहूदियां दे अराधनालयां च सणाया | यूहन्ना तिन्हां दा सेवक था |ACT	13	6	सैह सारे तिस टापूये दी यात्रा करदे पाफुस तिकर पुज्जे | तित्थू तिन्हां जो बार -यीशु नांये दा इक्क यहूदी जादूगर कन्ने झूठा भविष्यवक्ता मिला |ACT	13	7	सैह हाकम सिरगियुस पौलुस दे सौगी था, जेहड़ा अक्लमंद माणु था | तिन्हीं बरनबासे जो कन्ने शाऊले जो अपणे अल्ल सदी नैं परमात्में दा वचन सनाणा चाया |ACT	13	8	अपर इलीमास जादूगरें, क्जोकि ऐही तिस नांये दा मतलब ऐ, तिन्हां दा वरोध करी नैं हाकमे जो वसुआस करणे ते रोकणा चाया |ACT	13	9	ताह्लू शाऊलें जिसदा नां पौलुस बी ऐ, पवित्र आत्मां नैं भरौई करी तिस बक्खें टक लगाई करी दिख्या कन्ने ग्लाया,ACT	13	10	“हे सारे कपट नैं कन्ने चतुराईया नैं भरेयो सैताने दी औलाद, सकल कन्ने धर्मे दे बैरी, क्या तू प्रभु दे सिधेयां रस्तेयां जो टेड़ा करना नी छडगा |”ACT	13	11	हुण दिख, प्रभु दा हत्थ तिज्जो पर लगैया ऐ; कन्ने तू थोड़े बग्त तिकर अन्ना रैंह्गा कन्ने सूरजे जो नी दिखगा |'' ताह्लू इक्क दम धुंधलापन कन्ने नैहरा छाई गैया, कन्ने सैह तांह तुंह टटोलना लग्गा तांकि जे कोई तिसदा हत्थ पकड़ी करी लैई चलें |ACT	13	12	ताह्लू हाकमे जेह्ड़ा होया था तिसियो दिखी करी कन्ने प्रभु दी शिक्षा ते हैरान होई करी वसुआस कित्ता |ACT	13	13	पौलुस कन्ने कन्ने तिस दे पाफुसें चाह्जे खोली करी पंफूलिया दे पीरगे च आये; कन्ने यहून्ना तिन्हां जो छड्डी करी यरुशलेमे जो वापस आई गैया | ACT	13	14	पिरगे ते गां जाई करी पिसिदिया दे अन्ताकिया च पूज्जे; कन्ने सब्त दे दिने अराधनालय च बैई गै |ACT	13	15	व्यवस्था कन्ने भविष्यवक्ता दी कताब पढणे ते बाद आराधनालय देयां अधिकारियां तिन्हां नैं वुलावा घल्लेया, “हे भाऊओ, जे लोकां दियां शिक्षा तांई तुहां दे मने च कोई गल्ल ऐ तां दस्सा |”ACT	13	16	ताह्लू पोलुसें खड़े होई करी कन्ने हत्थ नैं इशारा करी नैं ग्लाया, “हे इस्त्रालियो, परमात्में ते डरणेआळेयो सुणा,ACT	13	17	इन्हां इस्त्राएली लोकां दे परमात्में म्हारे पितरां कन्ने जो चुणी लैया, कन्ने जाह्लू एह लोक मिश्र देसे च परदेसी होई करी रैंह्दे थे, तां तिन्हां दी उन्नति कित्ती: कन्ने ताकतवर बाईं नैं कड्डी अंदा |ACT	13	18	सैह कोई चालियां साला तिकर बणे च तिन्हां दी सेहंदा रैह्या, ACT	13	19	कन्ने कनान देसे च सतां जातियां दा नाश करी नैं तिन्हां दा देस कोई साढे चार सौ सालां च इन्हां दिया मिरासा च करी दित्ता |ACT	13	20	इसते बाद तिन्हीं शमूएल भविष्यवक्ता तिकर तिन्हां च न्यायी ठेहराये |ACT	13	21	तिसदे बाद तिन्हीं इक्क राजा मंगैया, ताह्लू परमात्में चालियां सालां तांई विन्यामीन दे गोत्रे च इक्क माणु, मतलव कुसी दे पुत्तर शाऊले जो तिन्हां पर राजा ठेहराया | ACT	13	22	भिरी तिसियो लग्ग करी नैं दाऊदे जो तिन्हां दा राजा बणाया; जिसदे बारे च तिन्हीं गवाही दित्ती, 'मिन्जो इक्क माणु, यिशै दा पुत्तर दाऊद, मेरे मने मताबक मिली गैया; सैह ई मेरी सारी इच्छा पूरी करगा |’ACT	13	23	इस दे वंश च परमात्में अपणी प्रतिज्ञा दे मताबक इस्त्राएले अल्ल इक्क उदारकर्ता, मतलब यीशुये जो घल्लगा |ACT	13	24	जिस दे ओणे ते पैहले यूहन्ने सारेयां इस्त्राएलियां दे मन बदलणे दे बपतिस्में दा प्रचार कित्ता |ACT	13	25	जाह्लू यूहन्ना अपणी सेवा पूरी करणे पर था, ता तिन्हीं ग्लाया, 'तू मिन्जो क्या समझदा ऐ, मैं सैह नी | पर दिख, मेरे बाद इक्क ओआ दा ऐ जिस देयां पैरां दे मैं जूतेयां बी मैं खोलणे दे जोग्गा नी |'ACT	13	26	“हे भाऊओ, तुहां जेह्ड़े अब्राहमें दी औलाद हन्न; कन्ने तुहां जेह्ड़े परमात्में ते डरदे हन्न, तुहां अल्ल इस उद्धारे दा वचन घल्लया गैया ऐ |ACT	13	27	क्जोकि यरूशलेमे दे रैह्णे आळेयां कन्ने तिन्हां देयां अधिकारियां, ना तिसियो पणछैणया कन्ने ना ई भविष्यवक्तां दी गल्लां समझियां, जेह्ड़ी हर सब्त दे दिन्ने पढ़ियो जांदी ऐ, इसतांई तिसियो दोषी मन्नी करी तिन्हां गल्लां जो पूरा कित्ता |ACT	13	28	तिन्हां मारणे जोग्गा कोई दोष तिस च नी पाया, तमी पिलातुसे नैं विणती कित्ती कि सैह मारी दिता जां |ACT	13	29	जाह्लू तिन्हां तिसदे बारे च लिखियां गल्लां पूरियां कित्तियां, तां तिसियो सूलिया ते लौआई करी कब्रा च रखेया |ACT	13	30	अपर परमात्में तिस जो मरेयां च जिंदा कित्ता,ACT	13	31	कन्ने सैह तिन्हां जो जेह्ड़े तिस सौगी गलील ते यरूशलेम आयेयो थे, मतेयां दिना तिकर दुस्सदा रैह्या; लोकां दे सामणे हुण सैह ई तिसदे गवाह हन्न |ACT	13	32	अहां तिज्जो तिसा प्रतिज्ञा जो जेह्ड़ी पितरां नैं कित्तियो थी, हे सुसमाचार सणादे हन्न, ACT	13	33	कि परमात्में यीशु जो जिंदा करी, सैह ई प्रतिज्ञा म्हारिया औलादा तांई पूरी कित्ती; जिआं दूये भजने च लिख्या ऐ, तू मेंरा पुत्तर ऐ; अज्ज मैंईं तिज्जो जम्माया ऐ |'ACT	13	34	कन्ने तिसदे इस तरीके नैं मरेयां ते जिंदे होणे दे बारे च बी कि सैह कदी नी सड़े, तिन्हीं इस तरांह ग्लाया ऐ, 'मैं तिज्जो सैह पवित्र कन्ने अटल आशीष दिंगा, जिआं दैणे दा वचन मैं दाऊदे जो दित्या ऐ |' ACT	13	35	इसतांई तिन्हीं इक्क होर भजने च बी ग्लाया ऐ, तू अपणे पवित्र माणुआं जो सड़ना नी दिंगा |'ACT	13	36	कजोकि दाऊद तां परमात्में दिया इच्छा मताबक अपणे बग्ते च सेवा करी नैं सोई गैया, कन्ने अपणे पितरां च जाई मिलेया, कन्ने सड़ी बी गैया |ACT	13	37	अपर जिस जो परमात्में जिंदा कित्या, सैह सड़ी बी नी सकेया |ACT	13	38	इसतांई, हे भाऊओ, तुहां जाणी लैया कि इसदिया बजाह ते ही पापां दी माफी दा समाचार तुहां जो दिता जांदा ऐ;ACT	13	39	कन्ने जिन्हां गल्लां च तुहां मूसा दिया व्यवस्था दिया बजाह ते बेकसूर नी ठेरी सकदे, तिन्हां सारेयां च हर इक्क वसुआस करणे आळा तिस तांई बेकसूर ठेहरदा ऐ |ACT	13	40	इसतांई चुकन्ने रैह्या, एह नी होयें कि जेह्ड़ा भविष्यवक्ता दियां कताबा च आया ऐ, तुहां पर बी आई पोयें |ACT	13	41	हे निंदा करणे आळेयो, दिखा कन्ने भोचक्के होई करी मरी जा; क्जोकि मैं तुहां दे दिनां च इक्क कम्म करदा ऐ, एह कम्म कि जे कोई तुहां नैं तिसदी निंदा करें, तां तुहां कदी वसुआस नी करगे |ACT	13	42	तिन्हां दे बाहर निकळदे बग्त लोक तिन्हां नैं विणती करणा लग्गे कि अगले सब्ता दे दिने अहां एह गगल्लां भिरी सणाईयां जान |ACT	13	43	जाह्लू सभा उठी गैई तां यहूदियां कन्ने यहूदी मत च आये भक्तां ते मते भरी लोक पौलुसे दे कन्ने बरनबासे पचां चली पै; कन्ने तिन्हां तिन्हां नैं गल्लां करी नैं समझाया कि परमात्में दे अनुग्रह च बणी रैह्या |ACT	13	44	अगले सब्त दे दिन सैहरे दे सारे लोक परमात्में दे वचन सुणने जो किट्ठे होई गै |ACT	13	45	अपर यहूदी भीड़ा जो दिखी करी डाह नैं भरी गै, कन्ने निंदा करदे करदे पौलुसे दियां गल्लां दा विरोध च ग्लाणा लग्गे |                                                                                                                                                ACT	13	46	ताह्लू पौलुस कन्ने बरनबासें निडर होई करी ग्लाया, “जरूरी था कि परमात्में दा वचन पैहले  तुहां जो सणाया जांदा; अपर जाह्लू तुहां तिसियो जो दूर हटाई करी कन्ने अपणे जो सदा दी जिन्दगिया जोग्गा ठेहरांदे, तां दिखा, अहां होरना जातियां दे पास्सें फिरदे हन्न |ACT	13	47	क्जोकि प्रभुयें अहां जो एह हुक्म दित्तेया ऐ, मैंईं तिज्जो होरनी जातियां तांई जोती ठेहराया ऐ क्जोकि तू धरतिया दे इस छोर तिकर उद्धारे दुरआजा होयें |” ACT	13	48	एह सुणीकरी होर जातियां खुश होइयां, कन्ने परमात्में दे वचन दी महिमा करणा लग्गे; कन्ने जितणे बी सदा दी जिन्दगिया तांई ठहराये गैयो थे, तिन्हां वसुआस कित्ता |ACT	13	49	ताह्लू प्रभु दा वचन तिस सारे देसे च फैलणा लगा |ACT	13	50	अपर यहूदियां नैं उच्च कुल दियां भक्त जणासां जो कन्ने सैहरे दे प्रमुख लोकां जो उसकाया, कन्ने पौलुस कन्ने बरनबास दे खलाफ अत्याचार करवाई करी तिन्हां जो अपणे लाक्के ते कड्डी दित्ता |ACT	13	51	ताह्लू सैह तिन्हां सामणे अपणे पैरां दी धूड़ झाड़ी करी इकुनियुम जो चली गै |ACT	13	52	कन्ने चेले खुशिया नैं कन्ने पवित्र आत्मां नैं भरौ ई गै |ACT	14	1	इकुनियुम च इआं होया कि सैह यहूदियां देयां आराधनाल्या च सौगी सौगी गै, कन्ने इस तरीके नैं गल्लां कित्तियां कि यहूदियां कन्ने यूनानियां दूनी ते मतेयां वसुआस कित्ता | ACT	14	2	अपर वसुआस नी करणे आळे यहूदियां होरना दे मन भाऊआं दे खलाफ उसकाये कन्ने कटुता पैदा करी दित्ती | ACT	14	3	सैह मतेयां दिनां तांई तित्थू रैह्य, कन्ने प्रभु दे भरोसे पर हिम्मता नैं गल्लां करदे थे; कन्ने सैह तिन्हां दे हत्थां ते चमत्कार कन्ने अद्भुत कम्म करवाई करी अपणे अनुग्रह दे वचना पर गवाही दिंदा था |ACT	14	4	अपर सैहरे देयां लोकां च बैर पैई गिया था, इसते कितणे लोक यहूदियां दे पास्से ते होर कितणे प्रेरितां पास्सें होई गै |ACT	14	5	अपर जाह्लू होर जातियां कन्ने यहूदी तिन्हां दा अपमान कन्ने तिन्हां पर पत्थर मारणे तांई अपणे अधिकारियां सौगी तिन्हांअल्ल दौड़े,ACT	14	6	ताह्लू सैह इसा गल्ला जो जाणी गै, कन्ने लुकाउनिया दे लुस्त्रा कन्ने दिरबे सैहरां च, कन्ने अक्खे बक्खे देयां प्रदेशां च नठी गै ACT	14	7	कन्ने तित्थू सुसमाचार सणाणा लग्गे |ACT	14	8	लुस्त्रा च इक्क माणु बैठया था, जेह्ड़ा पैरां दा कमजोर था | सैह जन्म ते ई लंगडा था कन्ने कदी बी नी चलेया था | ACT	14	9	तिन्हीं पौलुसे जो गल्लां करदे सुणा दा था | पौलुसें तिसदे पास्सें टक्क लगाई करी दिख्या  कि तिसियो खरे होणे दा वसुआस ऐ,ACT	14	10	कन्ने जोरे नैं ग्लाणा लग्गा, “अपणे पैरां दे भार सीधा खड़ा हो |'' ताह्लू सैह उछळी करी चलणा फिरणा लग्गा |  ACT	14	11	लोका पौलूसे दा एह कम्म दिखी करी लुकाऊनिया दी भाषा च जोरे नैं ग्लाया, “म्हारे बिच माणुआं दे रूप धारण करी नैं देवता लौई आये हन्न |''ACT	14	12	तिन्हां बरनबासे जो ज्यूस, कन्ने पौलुसे जो हिरमेस ग्लाया क्जोकि सैह गल्लां करणे च मुख्य था |ACT	14	13	ज्युसे दे तिस मंदरे दा पुजारी जेह्ड़ा तिन्हां दे सैहरे सामणे था, दांद कन्ने फुला दे हार दुरआजेयां पर लै आई करी लोकां सौगी बलिदान करणा चाहंदा था |ACT	14	14	अपर प्रेरित बरनबासें कन्ने पौलुसें जाह्लू एह सुणया, तां अपणे कपड़े फाड़े कन्ने भीड़ा च लपके, कन्ने जोरे नैं ग्लाणा लग्गे,ACT	14	15	“हे लोको, तुहां क्या करदे हन्न, अहां बी तां तुहां साइयां सुख -दुःख भोगणे आळे माणु हन्न, कन्ने तुहां जो सुसमाचार सणादे हन्न कि तुहां इन्हां बेकार चीज्जां ते लग्ग होई करी जिंदे परमात्में दे पास्सें फिरा, जिन्हीं सुअर्ग कन्ने धरती कन्ने समंदर कन्ने जेह्ड़ा कुच्छ तिन्हां च ऐ |ACT	14	16	तिन्हीं बीते बग्तां च सारियां जातियां जो अपणे -अपणे रस्ते च चलणा दित्ता |ACT	14	17	तमी तिन्हीं अपणे आप्पे जो गवाही दित्ते बगैर नी छडेया; अपर सैह भलाई करदा रैह्या, कन्ने अम्बरे ते बरखा कन्ने फलवन्त मौसम दैई करी तुहां दे मने जो खाणे नैं कन्ने खुशिया नैं भरदा रैह्या |”ACT	14	18	एह ग्लाई करी भी तिन्हीं लोकां जो बड़िया मुशकला नैं रोकेया कि तिन्हां तांई बलिदान नी करन |ACT	14	19	अपर कुच्छना यहूदियां अन्ताकिया कन्ने इकुनियुम ते आई करी लोकां जो अपणे बक्खें करी लैया, कन्ने पौलूसे पर पत्थर मारे, कन्ने मरेया समझीकरी तिसियो सैहरे दे बाहर घसीटी करी लैई गै |ACT	14	20	अपर जाह्लू चेले तिसदे चौनी पास्सें आई खड़ौते, तां सैह उठी करी सैहरे च गैया कन्ने दूयें दिने बरनबासे सौगी दिरबे जो चली गैया |ACT	14	21	सैह तिस सैहरे दे लोकां जो सुसमाचार सणाई करी, कन्ने मते चेले बणाई करी, लुस्त्रा कन्ने इकुनियुम कन्ने अन्ताकिया जो वापस चली आये,ACT	14	22	कन्ने चेलयां दे मना जो स्थिर करदे रैह्य कन्ने एह शिक्षा दिंदे थे कि वसुआसे च बणी रैह्या; कन्ने एह ग्लांदे थे, “अहां मते दुख झेली करी परमात्में दे राज्जे च अंदर ओणा होंगा |”ACT	14	23	कन्ने तिन्हां हर इक्क कलेसिया च तिन्हां तांई प्राचीन ठहराये, कन्ने व्रत सौगी प्रार्थना करी नैं तिन्हां प्रभु दे हत्थ दित्ता जिस पर तिन्हां वसुआस कित्या था |ACT	14	24	ताह्लू पिसिदिया ते होंदे होये सैह पन्फूलिया पुज्जे;ACT	14	25	भिरी पिरगा च वचन सुणाईकरी अत्तलिया च आये,                                                                                          ACT	14	26	कन्ने तित्थू ते सैह चाह्जे पर अन्ताकिया गै, जित्थू सैह तिस कम्में तांई जेह्ड़ा तिन्हां पूरा कित्या था परमात्में दे अनुग्रह च दित्यो गैयो थे |ACT	14	27	तित्थू पुज्जी करी तिन्हां कलेसिया किट्ठी कित्ती कन्ने दस्सेया कि परमात्में तिन्हां सौगी रैह्यी करी कदेय बड़े बड़े कम्म कित्ते, कन्ने होरनी जातियां तांई वसुआसे दा रस्ता खोली दित्ता |ACT	14	28	कन्ने सैह चेलयां मते दिनां तिकर रैह्य |ACT	15	1	भिरी कुच्छ लोक यहूदिया ते आईकरी भाऊआं जो सखाणा लग्गे: “जे मूसा दी रीतिया पर तुहां दा खतना ना होयें तां तुहां उद्धार नी पाई सकदे”ACT	15	2	जाह्लू पौलुसे दा कन्ने बरनबासे दा तिन्हां कन्ने बड़ी लड़ाई कन्ने बैंह्स वाजी होई तां एह ठेहराया गैया कि पौलुस कन्ने बरनबास कन्ने तिन्हां च कुच्छ माणु इन्हां गल्लां दे बारे च प्रेरितां कन्ने स्याणेयां अल्ल यरूशलमें जो जान |ACT	15	3	कन्ने कलेसिया नैं तिन्हां जो थोड़ी दूरा तिकर पुज्जाया; कन्ने सैह फीनीके कन्ने सामरिया च होई करी होरना जातियां दे मन बदलणे दा समाचार सणादे गै, कन्ने सारे भाऊ बड़े खुश होये |ACT	15	4	जाह्लू सैह यरूशलमे च पुज्जे, तां कलेसिया कन्ने प्रेरित कन्ने स्याणे तिन्हां नैं खुशिया सौगी मिले, कन्ने तिन्हां दस्सया कि परमात्में तिन्हां सौगी होई करी कदेय -कदेय कम्म कित्यो हन्न |ACT	15	5	अपर फरीसियां दी मंडलिया जिन्हां वसुआस कित्या था, तिन्हां च कुच्छना उठीकरी ग्लाया, “तिन्हां जो खतना कराणे कन्ने मूसा दी व्यवस्था जो मनणे दा हुक्म दैणा चाइदा |”ACT	15	6	ताह्लू प्रेरित कन्ने स्याणे इन्हा गल्लां दे बारे च विचार करणे तांई किट्ठे होये |ACT	15	7	ताह्लू पतरसे नैं बडी बैंह्स – वाजी होई जाणे दे बाद खड़ौई करी तिन्हां नैं ग्लाया, “हे भाऊओ, तुहां जाणदे हन्न कि बड़े दिन होये परमात्में तुहां ते मिन्जो चुणी लैया कि मेरे मुँमें ते होर जातियां सुसमाचार दा वचन सुणीकरी वसुआस करण |ACT	15	8	मने जाचणे आळे परमात्में तिन्हां जो बी म्हारे साइयां पवित्र आत्मां दैई करी तिन्हां दी गवाई दित्ती;ACT	15	9	कन्ने वसुआसे दिया बजाह ते तिन्हां दे मन साफ करी नैं अहां च कन्ने तिन्हां च कोई भेद नी रखेया,ACT	15	10	ताह्लू हुण तुहां क्जो परमात्में दी परीक्षा करदे हन्न कि चेलेयां दिया गळे च ऐसा जुंगळा रखा, जिसियो ना म्हारे पितर चुकी सकदे थे कन्ने ना अहां चुकी सकदे हन्न |”ACT	15	11	हाँ म्हारा एह वसुआस ऐ कि जिस तरीके नैं सैह प्रभु यीशु दे अनुग्रह नैं उद्धार पांगे; तिस तरीके नैं अहां बी पांगे |ACT	15	12	ताह्लू सारी सभा चुपचाप बरनबास कन्ने पौलुसे दी सुणना लग्गी, कि परमात्में तिन्हां दिया बजाह ते होरना जातियां च कदेय बड़े बड़े चमत्कार, कन्ने अद्भुत कम्म दस्से |ACT	15	13	जाह्लू सैह चुप होये तां याकूब ग्लाणा लग्गा, “हे भाऊओ, मेरी सुणा |ACT	15	14	शमौने दस्सेया कि परमात्में पैहलें होरनी जाती पर कदैई कृपादृष्टी कित्ती कि तिन्हां च अपणे नांये तांई इक्क लोक बणाई लैं |ACT	15	15	इसते भविष्यवक्तां दियां गल्लां बी मिलदियां हन्न, जिआं कि लिख्या ऐ,ACT	15	16	इसदे बाद मै भिरी आई करी दाऊदे दा पैया होया उठांगा, कन्ने तिसदे खंडरां जो भिरी बणांगा कन्ने तिसियो खरेड़ी दिंगा, ACT	15	17	इसतांई जे बाकि माणु, मतलब सारे होरनी जातिया जो मेरे नांये ते केहलांदे हन्न, प्रभु जो तोपा,ACT	15	18	एह सैई प्रभु ग्लांदा ऐ जेह्ड़ा संसारे दी सृष्टिया ते इन्हां गल्लां दा समाचार दिंदा आया ऐ |' ACT	15	19	इसतांई मेरी सोच एह ऐ कि दूईयां जातियां च जेह्ड़े लोक परमात्में दे पास्सें फिरदे हन्न, अहां तिन्हां जो दुख ना दैन; ACT	15	20	अपर तिन्हां जो लिखी घल्लया कि सैह मूरता दियां अशुद्धतां कन्ने व्यभिचार कन्ने गळा घुटेयां दे मासे ते कन्ने खूने ते दूर रैह्या | ACT	15	21	क्जोकि पिछले जमाने च सैहरे – सैहरे मूसा दी व्यवस्था दा प्रचार करणे आळे होंदे चले आये हन्न, कन्ने सैह हर सब्त दे दिन आराधनालय च पढ़ी जांदी ऐ |”   ACT	15	22	ताह्लू सरिया कलेसिया सौगी प्रेरितां कन्ने स्याणेयां जो खरा लग्गा कि अपणे च कुच्छ माणुआं जो चुणन, क्जोकि यहूदा जेहड़ा बरसब्बा नांये ते जाणेयां जांदा ऐ, कन्ने सिलासे जो जेह्ड़े भाऊआं च मुखिये थे; कन्ने तिन्हां जो पौलुसे दे कन्ने बरनबासे सौगी अन्ताकिया जो घल्लें |ACT	15	23	तिन्हां तिन्हां दे हत्थे एह लिखी घल्लया, “अन्ताकिया कन्ने सिरिया कन्ने कलिकिया च रैह्णे आळेयां भाऊआं जो जेह्ड़े होरनी जातियां च हन्न, प्रेरितां कन्ने स्याणे भाऊआ दा नमस्कार |ACT	15	24	अहां सुणेया ऐ कि अहां च कुच्छना तित्थू जाईकरी, तुहां अपणियां गल्लां नैं घबराई दित्ता; कन्ने अतुहां दे मन बदली गैया अपर अहां तिन्हां जो हुक्म नी दित्तेया था | ACT	15	25	इसतांई अहां इक्क मन होई करी ठीक समझेया कि चुणयां माणुआं जो अपणे प्यारे बरनबासे कन्ने पौलुसे सौगी तुहां अल्ल घल्ले |ACT	15	26	एह ऐदेय माणु हन्न जिन्हां अपणे प्राण म्हारे प्रभु यीशु मसीह दे नांये तांई मुसीबता च पाये हन्न |ACT	15	27	इसतांई अहां यहूदा जो कन्ने सिलासे जो घल्लया ऐ, जेह्ड़े अपणे मुँमें ते बी एह गल्लां ग्लाई दिंगे |ACT	15	28	पवित्र आत्मां जो कन्ने अहां जो ठीक पता लग्गा कि इन्हां जरूरी गल्लां जो छडड, तिज्जो पर होर भार ना पान;ACT	15	29	कि तुहां मूरतां पर बलि कित्तेयां नैं खूने नैं, कन्ने घुटेयां दे मासे नैं, कन्ने व्यभिचारे दे दूर रैह्या, इन्हां ते दूर रैह्या तां तुहां दा खरा होंगा | गां शुभ |”ACT	15	30	भिरी सैह जाई करी अन्ताकिया पुज्जे, कन्ने सभा जो किट्ठी करी नैं सैह पत्री तिन्हां जो दैई दित्ती |ACT	15	31	सैह पत्री पढी करी तिसा शिक्षा दियां गल्लां ते बबड़े खुश होये |ACT	15	32	यहूदें कन्ने सिलासें जेह्ड़े अप्पु बी भविष्यवक्ता थे, मतियां गल्लां नैं भाऊआं जो शिक्षा दैई करी स्थिर कित्ता |ACT	15	33	सैह कुच्छ दिन रैह्यी करी, भाऊआं ते शांतिया नैं गै कि अपणे घल्लणे आळेयां अल्ल जान |ACT	15	34	[अपर सिलासे जो तित्थू रैह्णा खरा लग्गा] |ACT	15	35	अपर पौलुस कन्ने बरनबास अन्ताकिया च रैह्यी पै, कन्ने होरनी मतेयां लोकां सौगी प्रभु दे वचने दी शिक्षा दिंदे कन्ने सुसमाचार सणादे रैह्य |ACT	15	36	कुच्छ दिनां बाद पोलुसें ग्लाया, “जिन्हां –जिन्हां सैहरां च अहां प्रभु दा वचन सणाया था, ओआ, भिरी तिन्हां च चलीकरी अपणेयां भाऊआं जो दिखी ओंदे कि सैह कदेय हन्न |'' ACT	15	37	ताह्लू बरनबासें यूहन्ने जो जेह्ड़ा मरकुस नांये ते जाणेयां जांदा ऐ, सौगी लैई जाणे दा ख्याल कित्ता |ACT	15	38	अपर पौलुसें तिसियो जेह्ड़ा पंफुलिया च तिन्हां ते लग्ग होई गैया था, कन्ने कम्मे पर तिन्हां सौगी नी गैया, सौगी लैई जाणा खरा नी समझेया |ACT	15	39	कन्ने ऐसी बैंह्स होई कि सैह इक्की दूये ते लग्ग होई गै; कन्ने बरनबास, मरकुसे जो लैई करी चाह्जे पर बैई करी साइप्रस सैहरे जो चली गैया;ACT	15	40	अपर पौलुसें सिलासे जो चुणी लैया, कन्ने भाऊआं परमात्में दे अनुग्रह च सौंपेया जाईकरी तित्थू ते बी चली गैया;ACT	15	41	कन्ने सैह कलेसियां जो पक्का करदा करदा सिरिया कन्ने किलिकिया ते होंदे होंदे निकळेया |ACT	16	1	भिरी सैह दिरबे सैहरे च कन्ने लुस्त्रा सैहरे च बी गैया | औत्थू तीमुथियुस नांये दा इक्क दास था, जेह्ड़ा कुसी वसुआसणी यहूदनियां दा जागत था, अपर तिसदा बुड़ा यूनानी था |ACT	16	2	सैह लुस्त्रा सैहरे देयां कन्ने इकुनियुम सैहरे देयां भाऊआं अच्छा बोल चाल था |ACT	16	3	पौलुसे दी इच्छा थी कि सैह तिस सौगी चलें; कन्ने जेह्ड़े यहूदी लोक तिन्हां जगांह च थे तिन्हां दिया बजाह ते तिसदा खतणा कित्ता, क्जोकि सैह सारे जाणदे थे, कि तिसदा बुड़ा यूनानी था |ACT	16	4	कन्ने सैहरे –सैहरे जांदे जांदे सैह तिन्हां विधियां जो जेह्ड़ियां प्रेरितां कन्ने स्याणेयां ठेहराईयां थियां, मनणे तांई तिन्हां जो पुज्जांदे जांदे थे |ACT	16	5	इसतांई कलेसियां वसुआसे च पक्कियां होंदियां गियां कन्ने गिणती च हर रोज बधदी गैई | ACT	16	6	सैह फ्रूगिया कन्ने गलातिया प्रदेशां च होई करी गै, क्योकि पवित्र आत्मां तिन्हां जो एशिया च वचन सणाणे ते मन्ना कित्ता |ACT	16	7	तिन्हां मुसिया सैहरे अल्ल पुज्जीकरी बितुनिया सैहरे च जाणा चाया; अपर यीशु दिया आत्मां तिन्हां जो जाणा नी दित्ता |ACT	16	8	तां सैह मुसिया ते होई करी त्रोआस सैहरे च आये |ACT	16	9	तित्थू पौलुसें राती जो इक्क दर्शण दिख्या कि इक्क मकिदुनी मर्द खड़ौता तिस नैं विणती करा दा था, “अपर मकिदुनिया च आ, कन्ने अहां दी मदद कर |” ACT	16	10	तिसदे एह दर्शण दिखदे ई अहां इकदम मकिदुनिया जाणा चाया, एह ससमझी करी परमात्मां अहां जो सुसमाचार सणाणे तांई सदेया |ACT	16	11	इसतांई त्रोआस ते चाह्जे खोली करी अहां सीधे सुमात्राके कन्ने दूये दिने नियापुलिस च आये |ACT	16	12	तित्थू ते अहां फिलिप्पी पुज्जे, जेह्ड़ा मकिदुनिया तिस लाक्के दा खास सैहर कन्ने रोमियों दी बस्ती ऐ; कन्ने अहां तिस सैहरे च कुच्छ दिन तिकर रैह्य |ACT	16	13	सब्त दे दिने अहां सैहरे दे दुरआजे दे बाहर नदियां कंडे इसतांई गै कि तित्थू प्रार्थना करणे दी जगाह होंगी, कन्ने बैई करी तिन्हां जणासा जो जेह्ड़ियां कठियां होइयां थियां, गल्लां करणा लग्गे |ACT	16	14	लुदिया नांये दा इक्की थुआथिरा सैहरे दी बैजनी कपडेयां बेचणे आळी इक्क दासी जणास सणा दी थी | प्रभुयें तिसा दा मन खोलया कि सैह पौलुसें दियां गल्लां पर मन लगां |ACT	16	15	जाह्लू तिन्नै अपणे परवारे सौगी बपतिस्मा लैया, तां तिन्नै अहां नैं विणती कित्ती, “जे तुहां मिन्जो प्रभु दी वसुआसणी समझदे हन्न, तां चली करी मेरे घरें रैह्या, “कन्ने सैह अहां जो मनाई करी लैई गैई |ACT	16	16	जाह्लू अहां प्रार्थना करणे दिया जगाह च जा दे थे, ताह्लू अहां जो इक्क दासी मिली जिसा च भावी ग्लाणे आळी आत्मां थी; कन्ने भावी ग्लाणे नैं अपणे सुआमियां तांई बड़ा कुच्छ लैई ओंदी थी |ACT	16	17	सैह पौलुसे पास्सें म्हारे पचां आई जोरे नैं डडणा लग्गी, “एह माणु परमप्रधान परमात्में दे दास हन्न, जेह्ड़े अहां उद्धारे दे रस्ते दा संदेश सणादे हन्न |” ACT	16	18	सैह बड़े दिन तिकर इआं ई करदी रैह्यी; अपर पौलुस दुखी होया, कन्ने मुड़ीकरी तिसा आत्मां नैं ग्लाया, “मै तिज्जो यीशु मसीह दे नांये ते हुक दिंदा ऐ कि तिन्हां च निकळी जा |” कन्ने सैह तिस  ई बग्त निकळी गैई |ACT	16	19	जाह्लू तिसा दे सुआमियां दिख्या कि म्हारी कमाईया दी आशा पर पाणी फिरि गैया ऐ, तां पौलुसे जो कन्ने सिलासे जो पकड़ी करी चौके दे प्रधानां अल्ल घसीटदे लैई गै;ACT	16	20	कन्ने तिन्हां जो हाकमां अल्ल लैई गै कन्ने ग्लाया, “एह लोक जेह्ड़े यहूदी हन्न, अहां दे सैहरे च बड़ी हलचल मचा दे हन्न;ACT	16	21	कन्ने ऐदियां रीतियां दस्सा दे हन्न, जिन्हां जो ग्रहण करणा या मनणा अहां रोमियां तांई खरा  नी ऐ |”ACT	16	22	ताह्लू भीड़ा च लोक तिन्हां दे वरखलाफ कट्ठे होई करी चढी आये, कन्ने हकमां तिन्हां दे कपडे फाड़ी करी खोली दित्ते, कन्ने तिन्हां जो बेंत मारणे दा हुक्म दित्ता |ACT	16	23	मते बेंत लगाई करी हाकमां तिन्हां जो जेला च पाई दित्ता कन्ने ठाणेदारे जो हुक्म दित्ता कि तिन्हां पर कड़े पेहरे च रखा |ACT	16	24	तिन्हीं एह हुक्म सुणी करी तिन्हां जो अंदरे आळिया कोठरिया च रखया कन्ने तिन्हां दे पेर लकड़िया च कस्सी दित्ते |ACT	16	25	अधिया राती पौलुस कन्ने सिलास प्रार्थना करदे करदे परमात्में देयां भजना गा दे थे, कन्ने कैदी तिन्हां दी सुणा दे थे |ACT	16	26	इतणे च इकदम हिल्लण होया, ऐत्थू तिकर कि जेला दी नीई बी हिल्ली गैई, कन्ने इकदम जेला दे दुरआजे खुली गै, कन्ने सारे बंधन खुली गै |ACT	16	27	ठाणेदार जागी पैया, कन्ने जेला दे दुरआजे खुले दिखी करी समझेया कि कैदी नठी गै हन्न, तां तिन्हीं तलवारा कड्डी करी अपणे आप्पे जो मारणा चाया |ACT	16	28	अपर पौलुसें जोरे नैं ग्लाया, “अपणे आप्पे जो कुच्छ नकसान मत पुज्जांदा, क्जोकि अहां सारे ई ऐत्थी हन्न |”                                                                                                                                                 ACT	16	29	ताह्लू तिन्हीं दिय्या मंगवाया कन्ने चट अंदर गैया, कन्ने डरे कंमदा कंमदा पौपुसे कन्ने सिलासे दे पैरां पैई गैया;ACT	16	30	कन्ने तिन्हां जो बाहर अणी करी ग्लाया, “हे सज्जनो, उद्धार पाणे तांई मैं क्या करें |”ACT	16	31	तिन्हां ग्लाया, “प्रभु यीशु मसीह पर वसुआस कर, तां तू कन्ने तेरा घराना उद्धार पांगा |” ACT	16	32	कन्ने तिन्हां तिसियो कन्ने तिसदे घरे दे सारे माणुआं जो प्रभु दा वचन सणाया |ACT	16	33	रातियो तिस बग्त तिन्हीं तिन्हां जो लै जाई करी तिन्हां दे जख्म साफ कित्ते, कन्ने तिन्हीं अपणे घरे दे सारे माणुआं सौगी बपतिस्मा लैया |ACT	16	34	ताह्लू तिन्हां जो अपणे घरेयो लैईया कन्ने तिन्हां जो खाणेयो रखेया, कन्ने सारे परवारे सौगी परमात्में पर वसुआस करी नैं खुशी मनाई | ACT	16	35	जाह्लू भ्यागा होई तां हाकमां नैं एह ग्लाणे तांई अपणे सपाईयां जो घल्लया कि तिन्हां माणुआं जो छड्डी दैया |ACT	16	36	ठाणेदारें एह गल्लां पौलुसे नैं ग्लाईयां, “हाकमां तुहां जो घल्ली दैणे दा हुक्म दित्ता ऐ | इसतांई हुण निकळी नैं खुश होई करी चली जा |”ACT	16	37	अपर पौलुसें तिस नैं ग्लाया, “तिन्हां अहां जो जेह्ड़े रोमी माणु हन्न, दोषी ठेहराये बगैर लोकां सामणे मारेया कन्ने जेला च पाई दित्ता | हुण क्या अहां जो डोल करी कड्डा दे हन्न? इआं नी; अपर सैह अप्पु आई अहां जो कडन |”ACT	16	38	सपाईयां एह गल्लां हाकमा नैं ग्लाईयां, कन्ने सैह एह सुणी करी कि रोमी हन्न डरी गै,ACT	16	39	कन्ने आईकरी तिन्हां जो मनाया, कन्ने बाहर लैई जाई करी विणती कित्ती कि सैहरे ते चली जा |ACT	16	40	सैह जेला ते निकळी करी लुदिया नांये दे माणुये दे घरेयो गै, कन्ने भाऊआं नैं मिली करी तिन्हां जो शांति दिती, कन्ने चली गै |ACT	17	1	भिरी सैह अम्फिपुलिस सैहरे ते कन्ने अपुल्लिनिया सैहरे ते होईकरी थिस्सलुनिके च पुज्जे,  जित्थू यहूदियां दा इक्क आराधनालय था |ACT	17	2	पौलुस अपणिया रीतिया मताबक तिन्हां अल्ल गैया, कन्ने तीन सब्त तिकर तिन्हां सौगी पवित्रशास्त्रां पर विचार विमर्श कित्ता;ACT	17	3	कन्ने तिन्हां दा मतलब खोली खोली नैं समझांदा गैया कि मसीह जो दुख झेलणा कन्ने मरेयां च जिंदा होणा, जरूरी था; कन्ने ऐही यीशु जिसदा मैं तुहां जो समाचार सणादा ऐ, मसीह ऐ |” ACT	17	4	तिन्हां च कितणेयां, कन्ने भक्त यूनानियां च मतेयां, कन्ने मतियां भरी अक्लमंद जणासा मन्नी लैया, कन्ने पौलुसे कन्ने सीलासे सौगी मिली गै | ACT	17	5	अपर यहूदियां गुस्से नैं भरौई करी कुच्छ बाजारू गुंडेयां जो कन्ने कुच्छ बुरे माणुआं जो अपणे सौगी लैया, कन्ने भीड़ कठेरी करी सैहरे च दंगा करणा लग्गे, कन्ने यासोने दे घरें चढ़ाई करी नैं तिन्हां जो लोकां सामणें लैयोणे दी कोशश कित्ती |ACT	17	6	तिन्हां जो तित्थू नी दिखी करी सैह एह बकदे बकदे यासोने जो कन्ने कुच्छना भाऊआं जो सैहरे देयां हाकमा सामणे घसीटी करी लैई आये, “एह लोक जिन्हां संसारे जो उल्टा फुलटा करी दित्तेया था, ऐत्थू बी आई गैयो हन्न |ACT	17	7	यासोने तिन्हां जो अपणे घरें रखया ऐ | एह सारे दे सारे एह ग्लांदे हन्न कि यीशु राजा ऐ, कन्ने कैसरे देयां हुक्मां दा विरोध करदे हन्न |”ACT	17	8	तिन्हां लोका जो कन्ने सैहरे देयां हाकमा जो एह सणाई करी डराई दित्ता |ACT	17	9	इसतांई तिन्हां यासाने कन्ने बाकि लोका ते जमानत लैईकरी तिन्हां जो छड्डी दित्ता |ACT	17	10	भिरी भाऊआ चट रातो -रात पौलुसे जो कन्ने सिलासे जो बीरिया सैहरे जो घल्ली दित्ता; कन्ने सैह तित्थू पुज्जी करी यहूदियां दे आराधनाल च गै | ACT	17	11	एह लोक ता थिस्सलुनिके दे यहूदियां जादा खरे थे कन्ने इन्हां लोकां पूरा मन लगाई करी वचन ग्रहण कित्ता, कन्ने हर रोज पवित्रशास्त्रां च तोपदे रैह्य कि एह गल्लां इआं ई हन्न कि नी |ACT	17	12	इसतांई तिन्हां च मतेयां, कन्ने यूनानी अक्लमंद जणासां च कन्ने मर्दा च मतेयां वसुआस कित्ता |ACT	17	13	अपर जाह्लू थिस्सलुनिके दे यहूदी जाणी गै कि पौलुस बीरिया सैहरे च बी परमात्में दा वचन सणादा ऐ, ता तित्थू आई करी बी दंगे करणा लग्गे |ACT	17	14	ताह्लू भाऊआं इचट पौलुसे जो घल्ली दित्ता जे सैह समंदरे कंडे चली जां; अपर सिलास कन्ने तीमुथियुस तित्थू ई रैह्यी गै |ACT	17	15	पौलुसे जो पुज्जाणे आळे तिसियो एथेंस सैहरे तिकर लैई गै; अपर सीलासे कन्ने तीमुथियुसे तांई एह हुक्म दित्ता कि तिस अल्ल तौली तौली ओन |ACT	17	16	जाह्लू पौलुस एथेंस सैहरे च तिन्हां दा इंतजार करा दा था, तां सैहरे च मूर्तियां नैं भरौया दिखी करी तिसदा मन जळी गैया |ACT	17	17	कन्ने सैह आराधनालय च यहूदियां कन्ने भक्तां नैं, चौके च जेह्ड़े लोक तिस नैं मिलदे थे तिन्हां नैं हर रोज बैंह्स बसाई करदा था |ACT	17	18	ताह्लू इपिकुरी कन्ने स्तोईकी पंडता च कुच्छ तिस नैं लड़ाई करणा लग्गे, कन्ने कुच्छना ग्लाया, “एह बक बक करणे आळा क्या ग्लाणा चाहंदा ऐ?” अपर दूयेयां ग्लाया, “सैह होरना देवतेयां दा प्रचार करणे आळा लगदा ऐ” –क्जोकि सैह यीशु दे जिंदे होणे दा सुसमाचार सणादा था |ACT	17	19	ताह्लू सैह तिसियो अपणे सौगी अरियुपगुस पर लैई गै कन्ने पूछया, “क्या अहां जाणदे हन्न कि एह नौआ मत जेह्ड़ा तू सणादा ऐ, क्या ऐ |ACT	17	20	क्जोकि तू अनोखियां गल्लां अहां जो सणादा ऐ, इसतांई अहां जाणना चाहंदे हन्न कि इन्हां क्या मतलब ऐ |” ACT	17	21	(इसतांई सारे एथेंसवासी कन्ने परदेशी जेह्ड़े तित्थू रैंह्दे थे, ग्लाणे कन्ने सुणने दे बजाये होर कुसी कम्मे च बग्त नी गुजारदे थे |)ACT	17	22	ताह्लू पौलुसें अरियुपगुस दे बिच खड़ौई करी ग्लाया, “हे एथेंस देयो लोको, मैं दिखदा ऐ कि तुहां हर गल्ला च देवतेयां जो बड़े मनणे आळे हन्न |ACT	17	23	क्जोकि मैं घूमदा घूमदा जाह्लू तुहां दियां पूजणे आळियां चीज्जां जो दिखदा था, तां इक्क एह बेदी बी पाई, जिसा पर लिख्या था, 'अणजान परमात्में दे तांई |’ इसतांई जिसियो बगैर जाणेयो पूजदे हन्न, मैं तुहां जो तिसदा समाचार सणादा ऐ |ACT	17	24	जिन्ही परमात्में धरतिया कन्ने तिसदियां सारियां चीज्जां जो बणाया, सैह सुअर्ग कन्ने धरती दा मालक होईकरी, हत्थे दे बणायां मंदरा च नी रैंह्दा;ACT	17	25	ना कुसी चीज्जा दी जरूरता तांई माणुआं दे हत्थे दी सेवा लैंदा ऐ, क्जोकि सैह अप्पु ई सारेयां जो जिन्दगी कन्ने सांस सब कुच्छ दिंदा ऐ |ACT	17	26	इक्की माणुये ते तिन्हीं माणुआं दी सब जातियां सारिया धरतिया च रैह्णे तांई बणाईयां हन्न; तिन्हीं लोकां दा बग्त फिक्स करी दित्ता कन्ने तिसा जगाह दी, जित्थू सैह रैह्न, सीमायें बन्नी दित्तियां |ACT	17	27	कि सैह परमात्में जो तोपदे, होई सकदा ऐ तिसियो परखी करी पान, तां सैह अहां ते कुसते दूर नी |ACT	17	28	क्जोकि अहां तिस च जिंदे रैंह्दे, कन्ने चलदे –फिरदे, कन्ने टिक्की रैंह्दे; जिआं तुहां दे कितणे कवियां बी ग्लाया ऐ, 'अहां तां तिसदे ई बच्चे हन्न |'ACT	17	29	कन्ने अहां परमात्में दी औलाद हन्न, अहां जो एह कदी बी समझणा नी चाइदा कि परमात्मां सोने या रुप या पत्थरे साइयां ऐ, जेह्ड़े माणु दी कारीगिरिया नैं कन्ने कल्पना नैं बणायो होन |ACT	17	30	इसतांई परमात्में अज्ञानता दे बक्तां पर त्यान दित्ता, अपर हुण हर जगाह सारेयां माणुआं जो मने बदलणे दा हुक्म दिंदा ऐ |ACT	17	31	क्जोकि तिन्हीं इक्क दिन फिक्स कित्या ऐ, जिस च सैह तिस माणुये दिया बजाह ते धर्म नैं संसारे दा न्याय करगा, जिसियो तिन्हीं ठेहराया ऐ, कन्ने तिसियो मरेयां च जिंदा करी नैं एह गल्ल सारेयां च पक्की करी दित्ती ऐ |”ACT	17	32	मरेयां दे दोवारी जिंदे होणे दी गल्ल सुणी करी कुच्छ तां मजाक करणा लग्गे, कन्ने कुछना ग्लाया, “एह गल्ल अहां तिज्जो ते भिरी कदेड़की सुणगे |”ACT	17	33	इसा गल्ला पर पौलुस तिन्हां दे बिचे ते निकळी गैया |ACT	17	34	अपर कुछ माणु तिस सौगी मिली गै, कन्ने वसुआस कित्ता; जिन्हां च दियनुसियुस दा मेम्बर था, कन्ने दमरिस नांये दी इक्क जणास थी, कन्ने तिन्हां सौगी होर बी लोक थे |ACT	18	1	इसते बाद पौलुस एथेंस जो छड्डी करी कुरिन्थुस च आया | ACT	18	2	तित्थू तिसियो अक्विला नांये दा इक्क यहूदी माणु मिला, जिसदा जन्म पुन्तुसे च होया था | सैह अपणी लाड़िया प्रिसकिल्ला सौगी इटली ते अल्ली आया था, क्जोकि कलौदियुसें सारेयां यहूदियां जो रोम ते निकळी जाणे दा हुक्म दित्तेया था | इसतांई सैह तिन्हां अल्ल गैया |ACT	18	3	तिसदा कन्ने तिन्हां दा इक्क ई वपार था इसतांई सैह तिन्हां सौगी रैह्या कन्ने सैह कम्म करणा लग्गे; कन्ने तिन्हां दा कम्म तम्बू बणाणे दा था |ACT	18	4	सैह हर इक्क सब्त दे दिने आराधनालय च बैंह्स बसाई करी नैं यहूदियां कन्ने यूनानियां जो समझांदा था |ACT	18	5	जाह्लू सीलास कन्ने तीमुथियुस मकिदुनिया सैहरे च पुज्जे, तां पौलुस वचन सणाणे दिया धुना च यहूदियां जो गवाही दैणा लग्गा कि यीशु ई मसीह ऐ | ACT	18	6	अपर जाह्लू सैह विरोध कन्ने निंदा करणा लग्गे, तां तिन्हीं अपणे कपड़े झाड़ी करी तिन्हां नैं ग्लाया, “तुहां दा खून तुहां दे गळे पर रैंह्य | मैं बेकसूर ऐ | अज्जे ते मैं होरनी जातियां अल्ल जांगा |”ACT	18	7	तित्थू ते चली करी सैह तितुस युस्तुस नांये दे परमात्में दे इक्की भक्ते दे घरें आया; जिसदा घर आराधनालय सौगी था |ACT	18	8	ताह्लू आराधनालय दे अधिकारियें क्रिसपुसे अपणे सारे परवारे सौगी प्रभु पर वसुआस कित्ता; कन्ने बड़े भरी कुरिन्थवासियां सुणी करी वसुआस कित्ता कन्ने बपतिस्मा लैया | ACT	18	9	प्रभुयें इक्की राती दर्शन दैई करी पौलुसे नैं ग्लाया, “मत डर अपर ग्लाई जा कन्ने डर मत चुप रैह्य; ACT	18	10	क्जोकि मैं तिज्जो सौगी ऐ, कन्ने सैह तिज्जो पर हमला करी नैं कोई बी तेरा नकसान नी पुज्जांगा, क्जोकि इस सैहरे च मेरे बड़े लोक हन्न |”ACT	18	11	इसतांई सैह तिन्हां च परमात्में दा वचन सणादे ढेड साल रैह्या | ACT	18	12	जाह्लू गल्लियो अखाया देसे दा हाकम था, तां यहूदी लोक पौलुसे परा चढ़ी आये, कन्ने तिसियो अदालता च लैई गै कन्ने ग्लाणा लग्गे'ACT	18	13	“एह लोकां जो दस्सा दा ऐ कि परमात्में दी भक्ति ऐसे तरीके नैं करा, जेह्ड़ी कानून दे खिलाफ ऐ |”ACT	18	14	जाह्लू पौलुस ग्लाणा लग्गा ई था, तां गल्लियो यहूदियां नैं ग्लाया, “हे यहूदियो, जे एह अन्याय या बुराईया दी गल्ल होंदी, तां ठीक था कि मैं तुहां दी सुणदा |ACT	18	15	अपर जे एह बैंह्स बसाई दे शब्दां च, कन्ने नामां च कन्ने तुहां ऐत्थू दी व्यवस्था दे बारे च ऐ, तां तुहां ई जाणन; कक्जोकि मैं इन्हां मैं गल्लां दा न्यायी नी बणना चाहंदा |” ACT	18	16	कन्ने तिन्हीं तिन्हां जो न्याय आसणे दे सामणे ते कड्डी दित्ता |ACT	18	17	ताह्लू सारेयां लोकां आराधनाल दे अधिकारिये सोस्थिनेस जो पकड़ी करी न्याय आसण दे सामणे मारेया | अपर गल्लियो इन्हां गल्लां दी जरा बी चिंता नी कित्ती |ACT	18	18	पौलुस बड़े दिन तिकर तित्थू रैह्या | भिरी भाऊआं ते विदा होई करी किंख्रिया सैहरे च इसतांई सर मुण्डाया, क्जोकि तिन्हीं मनत मंगियो थी कन्ने चाह्जे च सीरिया सैहरेजो चली गैया कन्ने तिस सौगी प्रिसकिल्ला कन्ने अक्विला थे |ACT	18	19	तिन्हीं इफिसुस सैहरे च पुज्जी करी तिन्हां जो तित्थू छडेया, कन्ने अप्पु आराधनालय च जाईकरी यहूदियां नैं बैंह्सणा लग्गा |ACT	18	20	जाह्लू तिन्हां तिस नैं विणती कित्ती, “म्हारे सौगी होर कुच्छ दिन रैह्य |” तां तिन्हीं स्वकार नी कित्ता;ACT	18	21	अपर एह ग्लाई करी तिन्हां ते विदा होई करी चली गैया, “जे परमात्में चाया तां मैं तुहां अल्ल भिरी ओंगा |” ताह्लू सैह इफिसुस ते चाह्जे पर बैई नैं चली पैया;ACT	18	22	कन्ने कैसरिया सैहरे च आई करी [यरूशलेमे जो] गैया कन्ने कलेसिया जो नमस्कार करी नैं अन्ताकिया सैहरे च आया ACT	18	23	भिरी थोड़े दिन रैह्यी करी सैह तित्थू ते निकळेया, कन्ने इक्क होर गलतिया कन्ने फुर्गिया देसां च सारेचेलेयां जो मजबूत करदा रैह्या |ACT	18	24	अपुल्लोस नांये दा इक्क यहूदी, जिसदा जन्म सिकन्दरिया च होया था, जेह्ड़ा बड़ा ग्लाणे आळा विधवान मर्द था, इफिसुस च आया |ACT	18	25	तिन्हीं प्रभु दे रस्ते दी शिक्षा पाइयो थी, कन्ने मन लगाईकरी यीशु दे बारे च ठीक -ठीक सणादा कन्ने सखांदा था, अपर सैह सिर्फ यूहन्ने दे बपतिस्मे दी गल्ल जाणदा था |ACT	18	26	सैह आराधनालय च बेझिझक ग्लाणा लग्गा, अपर प्रिसकिल्ला कन्ने अक्विला तिसदियां गल्लां सुणी करी तिसियो अपणे अल्ल लैई गै कन्ने परमात्में दा रस्ता होर जादा बारिकिया नैं समझाया | ACT	18	27	जाह्लू तिसियो निश्चा होया तां पार लौइ करी अखाया जो जां तां भाऊआं तिसियो हौंसला दैई करी चेलेयां जो लिख्या कि सैह तिस नैं अच्छी तरांह मिलें; कन्ने तिन्हीं तित्थू पुज्जी करी तिन्हां लोकां दी बड़ी मदद किती जिन्हां अनुग्रह दिया बजाह ते वसुआस कित्या था |ACT	18	28	क्जोकि सैह पवित्रशास्त्र ते सबूत दैई - करी कि यीशु ई मसीह ऐ, बड़े जोर दार तरीके नैं यहूदियां जो सारेयां सामणे झूठा ठेहररांदा रैह्या |ACT	19	1	जाह्लू अपुल्लोस कुरिन्थुस च था, तां पौलुस उपरे दे सारे परदेसां ते होईकरी इफिसुस च आया | तित्थू कुच्छना चेलेयां जो दिखी करी ACT	19	2	तिन्हीं ग्लाया, “क्या तुहां वसुआस करदे बग्त पवित्र आत्मां जो पाया?” तिन्हां तिस नैं ग्लाया, “अहां तां पवित्र आत्मां दी चर्चा बी नी सुणी |”ACT	19	3	तिन्हीं तिन्हां नैं ग्लाया, “तां भिरी तुहां कुसदा बपतिस्मा लैया?” तिन्हां ग्लाया, “यूहन्ने दा बपतिस्मा |”ACT	19	4	पौलुसें ग्लाया, “यूहन्ने एह ग्लाई करी मन बदलणे दा बपतिस्मा दित्या कि जेह्ड़ा मिन्जो ते बाद ओणे आळा ऐ, तिस पर मतलब यीशु पर वसुआस करणा |”  ACT	19	5	एह सुणी करी तिन्हां प्रभु यीशु दे नांये ते बपतिस्मा लैया |ACT	19	6	जाह्लू पौलुसें तिन्हां पर हत्थ रखे, तां पवित्र आत्मां तिन्हां पर लुत्थी, कन्ने सैह तरांह –तरांह दी भाषा ग्लाणा कन्ने भविष्यवाणी करणा लग्गे |ACT	19	7	एह सारे करीब बारा मर्द थे |ACT	19	8	सैह आराधनालय च जाई करी तीन मीह्ने तिकर निडर होई करी ग्लांदा रैह्या, कन्ने परमात्में दे राज्जे दे बारे च बैंह्स करदा कन्ने समझांदा रैह्या |ACT	19	9	अपर जाह्लू कुच्छना लोकां रुखे होई के तिसदी नी मन्नी अपर लोकां सामणे इस रस्ते जो बुरा ग्लाणा लग्गे, तां तिन्हीं तिन्हां जो छड्डी दित्ता कन्ने चेलेयां जो लग्ग करी दित्ता, कन्ने हर रोज तुरत्रुस दिया पाठशाला च विचार विमर्श करदा था | ACT	19	10	दूँ सालां तिकर एह ई होंदा रैह्या, एथू तिकर कि आसिया दे रैह्णे आळे कुण यहूदी कन्ने कुण यूनानी सारेयां वचन सुणी लैया | ACT	19	11	परमात्मां पौलुसे दे हत्थां ते सामर्थी दे अनोखे कम्म दस्सदा था |ACT	19	12	ऐत्थू तिकर कि रुमाल कन्ने अंगोछे तिसदे शरीरे कन्ने चौआई करी बमारां पर रखदे थे कन्ने बमारियां दूर होई जांदियां थियां; कन्ने भुत प्रेत तिन्हां दूर नठी जांदे थे |ACT	19	13	अपर कुच्छ यहूदी जादू टोना दूर करदे थे, एह करणा लग्गे कि जिन्हां लोकां च भुत प्रेत चिम्ड़ेयो थे, तिन्हां पर प्रभु यीशु दा नांये ते एह ग्लाई करी कोशश करदे कन्ने ग्लांदे, “मैं तुहां जो यीशु दे नांये ते जिसदा प्रचार पौलुस करदा ऐ, मैं तुहां जो हुक्म दिंदा ऐ |”ACT	19	14	कन्ने सिक्कवा नांये दे इक्क यहूदी प्रधान याजके दे सत पुत्र थे, जेह्ड़े इआं ई करदे थे |ACT	19	15	ताह्लू बुरिया आत्मां जबाब दित्ता यीशुये जो मैं जाणदी ऐ, कन्ने पौलुसे जो बी पणछैणदी ऐ, अपर तू कुण ऐ |”ACT	19	16	कन्ने तिन्हीं माणुये जिस च बुरी आत्मां थी तिन्हां पर लपकी करी कन्ने तिन्हां जो वसे च करी नैं, तिन्हां जो देह्या काबू कित्ता कि सैह नंगे कन्ने जख्मी होई करी तिस घरे ते नठी गै | ACT	19	17	एह गल्ल इफिसुस दे रैह्णे आळे सारे यहूदी कन्ने यूनानी बी जाणी गै, कन्ने तिन्हां सारेयां पर डर बैई गैया; कन्ने प्रभु यीशु दे नांये दी तारीफ होई |ACT	19	18	जिन्हां वसुआस कित्तेया था, तिन्हां च बड़े भरी आईकरी अपणेयां -अपणेयां कम्मां जो मन्नी लैया कन्ने प्रकट कित्ता |ACT	19	19	जादूआं करणे आळेयां बड़े भरी अपणियां –अपणियां पोथियां कठेरी करी सबना सामणे फुकी दित्तियां, कन्ने जाह्लू तिन्हां दा मूल जोड़ेया, तां पंजा हजार चांदिया देयां सिक्केयां बराबर निकळेया |ACT	19	20	इसतांई प्रभु दा वचन जादा प्रभावशाली होंदे होये दूर दूर तक फैलणा लग्गा |ACT	19	21	जाह्लू एह गल्लां होईयां तां पौलुसे आत्मां च ठाणेया कि मकिदुनिया कन्ने अखाया ते होई करी यरूशलेम जो जां, कन्ने ग्लाया, “तित्थू जाणे ते बाद मिन्जो रोमे जो बी दिखणा जरूरी ऐ |”ACT	19	22	इसतांई अपणियां सेवा करणे आळेयां च तीमुथियुस कन्ने इरास्तुस जो मकिदुनिया घल्ली करी अप्पु हर दिन आसिया च रैह्यी पैया |ACT	19	23	तिस बग्त तिस रस्ते दे बारे च बड़ी हड़बड़ी होई |ACT	19	24	क्जोकि देमेत्रियुस नांये दा इक्क सन्यारा अरतिमिस देविया दे चांदिया दे मंदर बणवाई करी कारीगिरां जो बड़ा भरी कम्म दुआंदा था |ACT	19	25	तिन्हीं तिन्हां जो कन्ने इस कम्मे नैं जुड़ियां चीज्जां जो कठेरी करी ग्लाया, “हे माणुओ, तुहां जाणदे हन्न कि इस कम्मे च अहां जो कितणा पैसा मिलदा ऐ |ACT	19	26	तुहां दिखदे हन्न कन्ने सुणदे हन्न कि सिर्फ इफिसुस सैहरे च ई नी, अपर सारे आसिया सैहरे च एह ग्लाई ग्लाईकरी इन्हीं पौलुसें बड़े भरी लोकां जो समझाया कन्ने भरमाया बी ऐ, कि जेह्ड़ी हत्थे दी कारीगिरी ऐ, सैह ईश्वर नी |ACT	19	27	इन्हीं हुण बस इसा गल्ला दा ई डर नी ऐ कि म्हारे इस धंधे दी प्रतिष्ठा खत्म होई जाणे दा बी डर ऐ, अपर एह कि म्हान अरतिमिस देवी दा मंदर घटिया समझा जांगा, कन्ने जिसियो सारा आसिया सैहर कन्ने संसार पूजदा ऐ तिसदा महत्व बी चली जांगा |”ACT	19	28	सैह एह सुणी करी गुस्से नैं भरौई गै कन्ने जोरे -जोरे नैं ग्लाणा लग्गे, “इफिसियों दी अरतिमिस देवी म्हान ऐ |”ACT	19	29	कन्ने सारे सैहरे च बड़ा हुल्लड़ मची गैया, कन्ने लोकां मकीदुनियावासी गयुस कन्ने अरिस्तर्खुस जो जेह्ड़े पौलुसे दे संगी यात्री थे, पकड़ी लैया, कन्ने इक्क साथ रंगशाला च लैई नठे |ACT	19	30	जाह्लू पौलुसें लोकां अल्ल अंदर जाणा चाया तां चेलेयां तिसियो जाणा नी दित्ता | ACT	19	31	आसिया देयां हाकमा बी तिसदेयां कुच्छ साथियां तिस अल्ल जाईकरी ग्लाई घल्लया कन्ने विणती कित्ती कि रंगशाला च जाई करी जोखिम मत उठाणा |ACT	19	32	तित्थू कोई डडदा था कन्ने कोई कुच्छ, क्जोकि सभा च बड़ी गडबडी होआ दी थी, कन्ने बड़े भरी लोक तां एह जाणदे बी नी थे कि अहां कुस तांई किट्ठे होआ दे थे |ACT	19	33	ताह्लू तिन्हां सिकन्दरे जो, जिसियो यहूदियां खरेड़ेया था, भीड़ा च गां चली आया | सिकन्दर हत्थे नैं इशारा करी नैं लोकां सामणे जबाब दैणा चाहंदा था |ACT	19	34	अपर जाह्लू तिन्हां जाणी लैया कि सैह यहूदी ऐ, तां सारेयां दे सारे इक्क ई गल्ला पर कोई दो घंटे तिकर ग्लांदे रैह्य, “इफिसियों दी अरतिमिसदेवी म्हान ऐ |”ACT	19	35	ताह्लू सैहरे देयां मंत्रियां लोकां जो शांत करी नैं ग्लाया, “हे इफिसुस देयो लोको, कुण नी जाणदा कि इफिसियों दा सैहर म्हान देवी अरतिमिस दा मंदर, कन्ने ज्यूस ते पास्से ते पैया होया मूर्तिया दा गुरु ऐ |ACT	19	36	अपर इन्हां गल्लां दा विरोध नी करी सकदे, तां ठीक ऐ कि तुहां शांत रैह्या कन्ने बगैर सोची समझी करी कुच्छ मत करा |ACT	19	37	क्जोकि तुहां इन्हां माणुआं जो लंदेया जेह्ड़े मंदरे लुटणे आळे हन्न कन्ने ना ई अहां दिया देविया दी चर्चा करणे आळे हन्न ACT	19	38	जे देमेत्रियुस कन्ने तिसदे साथी कारीगरां दा कुसी नैं झगड़ा होयें तां अदालत खुली ऐ कन्ने हाकम बी हन्न; सैह इक्की दूये पर फैसला करन |ACT	19	39	अपर जे तुहां कुसी होरनी गल्ला दे बारे च पूछणा चाहंदे हन्न, तां नियत सभा च फैसला कित्ता जांगा |ACT	19	40	क्जोकि अज्जे दे दंगे तांई अहां पर दोष लगाणे दा डर ऐ, इसतांई कि इसदा कोई मतलब नी, कन्ने अहां इसा भीड़ा च किट्ठे होणे दा कोई जबाब नी दैई सकदे |”ACT	19	41	एह ग्लाई करी तिन्हीं सभा जो घल्ली दित्ता |ACT	20	1	जाह्लू हुल्लड़ थमी गैया तां पौलुसे चेलेयां जो सदी करी समझाया, कन्ने तिन्हां ते विदा होई करी मकिदुनिया दिया तरफा चली गैया |ACT	20	2	तिस सारे प्रदेशे च होई करी कन्ने चेलेयां जो हौंसला दैई करी सैह यूनान च आया |ACT	20	3	जाह्लू तीन मीह्ने रैह्यी करी सैह तित्थू ते चाह्जे पर सीरिया सैहरेयो जाणा लगैया था, तां यहूदी तिस दिया ताका च लगे, इसतांई तिन्हीं एह फैसला कित्ता कि मकिदुनिया होईकरी वापस होई जां |ACT	20	4	बिरिया दे पुर्रूसे दा पुत्तर सोपत्रुस कन्ने थिस्सलुनिकियों च अरिस्तर्खुस कन्ने सिकुन्दुस, कन्ने दिरबे दा गयुस, कन्ने तीमुथियुस, कन्ने आसिया दा तुखिकुस कन्ने त्रुफिमुस आसिया तिकर तिस सौगी चली पै |ACT	20	5	सैह गां जाईकरी त्रोआसे च म्हारा इंतजार करदे रैह्य |ACT	20	6	कन्ने अहां अखमीरी रोटिया देयां दिना दे बाद फिलिप्पी ते चाह्जे पर चढी करी पंजा दिंना च त्रोआसे च तिस अल्ल पुज्जे, कन्ने सता दिना तिकर तित्थू ई रैह्य |ACT	20	7	हपते दे पैहले दिन जाह्लू अहां रोटिया तोड़णे जो किट्ठे होये, तां पौलुसे जेह्ड़ा दूयें दिने जाणे आळा था, तिन्हां नैं गल्लां कित्तियां; कन्ने अधिया राती तिकर गल्लां करदा रैह्या |ACT	20	8	जिसा बोड़ी पर अहां किट्ठे थे, तिस च बड़े दिय्ये बळा दे थे |ACT	20	9	कन्ने युतखुस नांये दा इक्क जुआन मुंडू खिड़कीया च बैठ्या गुड़िया निंदरा नैं झुरा मारादा था | जाह्लू पौलुस बड़ी देर तिकर गल्लां करदा रैह्या तां सैह निंदरा दे झोके च त्रीआ बोड़ी ते पैई गैया, कन्ने मरेया चुकेया |ACT	20	10	अपर पौलुस लौई करी तिस नैं लिपटी गैया, कन्ने गळे लाई करी ग्लाया, “डर मत; क्जोकि तिस दे प्राण तिस च ई थे |”ACT	20	11	कन्ने ऊपर जाई करी रोटी तोड़ी कन्ने खाई करी इतणीया देरा तिकर तिन्हां नैं गल्लां करदा रैह्या कि भ्याग होई गैई | भिरी सैह चली गैया |ACT	20	12	कन्ने सैह तिस जुआन मुंडूये जो जिंदे लैई आये कन्ने बड़ी शांति पाई | ACT	20	13	अहां पैहले ई चाह्जे पर चढ़ी करी अस्सुसे जो एह सोची करी गां गै कि तित्थू ते अहां पौलुसे जो चढ़ाई लैण, क्जोकि तिन्हीं एह इसतांई ठेहराया था कि सैह अप्पु ई पैदल जाणे आळा था |ACT	20	14	जाह्लू सैह अस्सुस च अहां जो मिलया तां अहां तिसियो छड्डी करी मितुलेने च आये |ACT	20	15	तित्थू ते चाह्ज लैई करी अहां दूये दिने खियुसे सामणे पुज्जे, कन्ने अगले दिने सामुसे च जाई रैह्य; फिभिरी दूयें दिने मिलेतुस च आये |ACT	20	16	क्जोकि पौलुसें इफिसुस अल्ल ते होईकरी जाणे का फैसला कित्ता था कि कुत्थी इआं ना होयें कि तिसियो आसिया च देर लग्गी; कजोकि सैह जल्दवाजिया च था कि जे होई सके तां सैह पिन्तेकुस्त दे दिन यरूशलेमे च रैह्य |ACT	20	17	तिन्हीं मिलेतुसे ते इफिसुस च वुलावा घल्लया, कन्ने कलेसिया देयां स्याणेयां जो सदेया |ACT	20	18	जाह्लू सैह तिस अल्ल आये, तां तिन्हां ग्लाया: “तुहां जाणदे हन्न कि पैहले ई दिने जाह्लू मैं आसिया च पुज्जा, मैं हर बग्त तुहां सौगी किआं रैह्या  -ACT	20	19	मतलब बड़िया दीनता नैं, कन्ने टेपळे चढ़ाई -चढ़ाई करी, कन्ने तिन्हां परीक्षा च जेह्ड़ियां यहूदियां दे षडयन्त्र दिया बजाह ते मिन्जो पर आई पैई, मैं प्रभु दी सेवा करदा ई रैह्या;ACT	20	20	कन्ने जेह्ड़ियां - जेह्ड़ियां गल्लां तुहां दे फायदे दियां थियां, तिन्हां जो दस्सणे कन्ने लोकां सामणे कन्ने घर -घर सखाणे ते कदी नी झिझकेया, ACT	20	21	अपर यहूदियां कन्ने यूनानियां दे सामणे गबाही दिंदा रैह्या कि परमात्में दे पास्से मन फराणा कन्ने म्हारे प्रभु यीशु मसीह पर वसुआस करणा चाइदा |ACT	20	22	हुण दिखा, मैं आत्मां च बन्नेया यरूशलेमे जो चलेया ऐ, कन्ने नी जाणदा कि तित्थू मिन्जो पर क्या क्या बितगा; ACT	20	23	बस एह कि पवित्र आत्मां हर सैहरे च गवाही दैई दैई करी मिन्जो नैं ग्लांदी ऐ कि बंधण कन्ने क्लेश तिज्जो तांई त्यार हन्न |ACT	20	24	अपर मैं अपणेयां प्राणा जो कुच्छ नी समझदा कि तिसियो प्यारा जाणे, अपर सैह कि मैं अपणिया दौड़ा जो कन्ने सेवा जो पूरिया करें, जेह्ड़ी मैं परमात्में दे अनुग्रहे च सुसमाचार पर गवाही दैणे तांई प्रभु यीशु ते पाई ऐ |ACT	20	25	हुण दिखा, मैं जाणदा ऐ कि तोतुहां सारे जिन्हां च मैं परमात्में दे राज्जे दा प्रचार करदा फिरदा, मेरे मुँमें जो भिरी नी दिखगे |ACT	20	26	इसतांई मैं अज्ज कि गवाही दैई करी ग्लांदा ऐ, कि मैं सबना दे खूने ते बेकसूर ऐ |ACT	20	27	क्जोकि मै परमात्में सारिया मनसा जो तुहां जो पूरे तरीके नैं दस्सणे ते नी झिझकेया |ACT	20	28	इसतांई अपणे तरफा ते पूरे झुड़े दा त्यान रखा जिस च पवित्र आत्मां तुहां जो अधिकारी बणाया ऐ, कि तू परमात्में दिया कलेसिया दी रखवाळी कर, जिसियो तिन्हीं अपणे खूने नैं खरीदी लैया ऐ |ACT	20	29	मैं जाणदा ऐ कि मेरे जाणे ते बाद फाड़णे आळे भेड़िये तुहां च ओंगे जेह्ड़े झुड़े जो नी छडगे |ACT	20	30	तुहां दे बिच ऐसे ऐसे माणु बी जिंदे होंगे जेह्ड़े चेलयां जो अपणे पचां खींजी लैणे जो सिधियां – पुठियां गल्लां करगे |ACT	20	31	इसतांई जागदे रैह्या, कन्ने याद करा कि मैं तीन साल तिकर रात -दिन रौई रौई करी हर इक्की जो चतावनी दैणा नी छडेया | ACT	20	32	कन्ने हुण मैं तुहां परमात्में जो, कन्ने तिन्हां दे अनुग्रह दे वचना जो सौंपी दिंदा ऐ; जेह्ड़ा तुहां दी तरक्की करी सकदा ऐ कन्ने सारे पवित्र कित्तेयो लोका च बंडी करी मीरास दैई सकदा ऐ |ACT	20	33	मैं कुसी दी सोने चांदिये, कन्ने कपड़ेयां दा लालच नी किता |ACT	20	34	तुहां अप्पु ई जाणदे हन्न कि इन्हां हत्थां नैं मेरी कन्ने मेरे साथियां दियां जरूरतां पूरियां कित्तियां हन्न   |ACT	20	35	मैं तुहां जो सब कुच्छ करी नैं दस्सेया कि इस तरीके नैं मेहनत करदे करदे कमजोरां जो संभाळना कन्ने पभु यीशु दे वचन याद रखणा जरूरी ऐ, जेह्ड़ा तिन्हीं अप्पु ई ग्लाया ऐ : 'लैणे ते दैणा धन ऐ |”ACT	20	36	एह ग्लाई करी तिन्हीं गोडे टेके कन्ने तिन्हां सबना सौगी प्रार्थना कित्ती |ACT	20	37	ताह्लू सैह सारे बड़े रौये कन्ने पौलुसे दे गळें लग्गी करी तिसियो चूमणा लग्गे |ACT	20	38	सैह खास कर इसा गल्ला ते शोके च थे जेह्ड़ी तिन्हीं ग्लाईयो थी कि तुहां मेरा मुँमें भिरी नी दिखगे | ताह्लू तिन्हां तिसियो चाह्जे तिकर पुज्जाया |ACT	21	1	जाह्लू अहां तिसते लग्ग होई करी चाह्ज खोलया, तां सीधे रस्ते ते थोड़ी दूर आये, कन्ने दूये दिने रुदुसे च कन्ने तित्थू ते पतरा च |ACT	21	2	तित्थू इक्क चाह्ज फीनीके जो चलेया मिला, कन्ने अहां तिस पर बैई करी तिसियो खोली दित्ता |ACT	21	3	जाह्लू साइप्रस दुस्सेया, तां अहां तिसियो सज्जें पास्सें छड्डी करी कन्ने सीरिया जो चलीकरी सूर च लुत्थे; क्जोकि तित्थू चाह्जे दा समान लुआणा था |ACT	21	4	चेलेयां जो पाई करी अहां तित्थू सत दिन रैह्य | तिन्हां आत्मां दे सखायो पौलुसे नैं ग्लाया कि यरूशलेममे च पैर बी मत रखदा |ACT	21	5	जाह्लू सैह दिन पूरे होई गै, तां अहां तित्थू ते चली गै; कन्ने सबना जणासा कन्ने जागतां सौगी अहां जो सैहरे दे बाहर छडेया; कन्ने अहां कंडे गोडे टेकीकरी प्रार्थाना कित्ती,ACT	21	6	ताह्लू इक्की दूये ते लग्ग होई करी, अहां तां चाह्जे पर बैठे कन्ने सैह अपणे -अपणे घरेयो चली गै |ACT	21	7	ताह्लू अहां सूरे ते पाणिये च यात्रा पूरी करी नैं पतुलिमयिस सैहरे च पुज्जे, कन्ने भाऊआ जो नमस्कार करी नैं तिन्हां सौगी इक्क दिन रैह्य |ACT	21	8	दूये दिने अहां तित्थू ते चली करी कैसरिया च आये, कन्ने फिलिप्पुस नांये दे सुसमाचार प्रचारके दे घरें च जेह्ड़ा सता च इक्क था; जाईकरी तिस अल्ल रैह्य |ACT	21	9	तिसदियां चार कुआरियां कुडियां थियां, जेह्ड़ियां भविष्यवाणी करदियां थियां |ACT	21	10	जाह्लू अहां तित्थू मते दिन रैह्य, तां अगबुस नांये दा इक्क भविष्यवक्ता यहूदिया च आया |ACT	21	11	तिन्हीं अहां अल्ल आई करी पौलुसे दा लक्के बनणे आळा पटका लैई लैया, कन्ने अपणे हत्थ पैर बन्नी करी ग्लाया, “पवित्र आत्मां एह ग्लांदी ऐ कि जिस माणुये दा एह पटका ऐ, तिसियो यरूशलेम च यहूदी इस तरीके नैं बन्नगे, कन्ने होरनी जातियां दे हत्थ दिंगे |”ACT	21	12	जाह्लू अहां एह गल्लां सुणियां, तां अहां कन्ने तित्थू देयां लोकां विणती कित्ती कि यरूशलेमे जो मत जांदे |ACT	21	13	अपर पौलुसें जबाब दित्ता, “तुहां क्या करदे हन्न कि रौई –रौई करी मेरे दिले तोड़दे हन्न, मैं तां प्रभु यीशु दे नांये तांई यरूशलेम च सिर्फ ना बंधे जाणे तांई अपर मरणे तांई बी त्यार ऐ |”ACT	21	14	जाह्लू तिन्हीं एह नी मनेया तां अहां एह ग्लाई करी चुप होई गै, “प्रभु दी इच्छा पूरी होयें |”ACT	21	15	इन्हां दिना बाद अहां त्यारी किकित्ती कन्ने यरूशलेमे जो चली पै |ACT	21	16	कैसरिया ते बी कुच्छ चेले अहां सौगी चली पै, कन्ने अहां जो मनासोन नांये दा साइप्रस दे इक्क पराणे चेले अल्ल आये, कि अहां तिस अल्ल रैह्न |ACT	21	17	जाह्लू अहां यरूशलेम च पुज्जे, तां भाऊ बड़े खुश होई करी अहां नैं मिले |ACT	21	18	दूये दिने पौलुस अहां जो लैई करी याकूबे अल्ल गैया, जित्थू सारे स्याणे किट्ठे थे |ACT	21	19	ताह्लू तिन्हीं तिन्हां जो नमस्कार करी नैं जेह्ड़े जेह्ड़े कम्म परमात्में तिन्हां दिया सेवा दिया बजाह ते होरना जातियां च कित्तेयो थे, इक्क -इक्क करी नैं सारे दस्से |ACT	21	20	तिन्हां एह सुणी करी परमात्में दी महिमा कित्ती, भिरी तिस नैं ग्लाया, “हे भाऊ, तू दिखदा ऐ कि यहूदियां च केईयां हजारा वसुआस कित्ता ऐ; कन्ने सारे व्यवस्था दे प्रति जादा खुश थे |ACT	21	21	तिन्हां जो तेरे बारे च सखाया ऐ, कि तू होरनी जातियां च रैह्णे आळे यहूदियां जो मूसा दियां शिक्षां जो त्यागणे दी शिक्षा दिंदा ऐ, कन्ने ग्लांदा ऐ, कि ना अपणे बच्चेयां दा खतणा करा कन्ने ना ई रीतिया पर चला |ACT	21	22	तां भिरी क्या किता जां?” लोक जरुर सुणगे कि तू आया ऐ |ACT	21	23	इसतांई जेह्ड़ा अहां तिज्जो नैं ग्लांदे हन्न, सैह कर | म्हारे अल्ल चार माणु हन्न जिन्हां मन्नत मगियो ऐ |ACT	21	24	तिन्हां जो लैई करी तिन्हां सौगी अपणे आप्पे जो शुद्ध कर; कन्ने तिन्हां तांई खर्चा दै कि सैह मुंडे दे बाळां कटान | ताह्लू सबना जो पता लग्गी जांगा कि जेह्ड़ियां गल्लां तेरे बारे च दस्सियां, तिन्हां च कोई सच्चाई नी अपर तू अप्पु बी व्यवस्था जो मन्नी करी तिन्हां मताबक चलदा ऐ |ACT	21	25	अपर तिन्हां होरनी जातियां दे बारे च जिन्हां वसुआस कित्ता ऐ, अहां एह फैसला करी नैं लिखी घल्लया ऐ कि सैह मूर्तियां दे सामणे बलि कित्तेयो मासे ते, कन्ने खूने ते कन्ने गळे घुटेयां दे मासे ते, कन्ने व्यभिचारे ते बची रैह्या |ACT	21	26	ताह्लू पौलुस तिन्हां माणुआं जो लैई करी कन्ने दूये दिने तिन्हां सौगी शुद्ध होई करी मंदरे च गैया, कन्ने तित्थू दस्सी दित्ता कि शुद्ध होणे दे दिन, मतलब तिन्हां च हर इक्की तांई चढावा चढ़ाणे दे दिन काह्लू पूरे होंगे |ACT	21	27	जाह्लू सैह सत दिन पूरे होणे आळे थे, तां आसिया देयां यहूदियां पौलुसे जो मंदरे च दिखीकरी सारेयां लोका जो भड़काया, कन्ने इआं ग्लाई करी तिसियो पकड़ी लैया,ACT	21	28	“हे इस्त्राएलियो, मदद करा; एह सैई माणु ऐ, जेह्ड़ा लोकां दे, कन्ने व्यवस्था दे, कन्ने इसा जगाह दे वरोधे च हर जगाह सारेयां लोकां जो सखांदा ऐ, ऐत्थू तिकर कि यूनानियां जो बी मन्दरे च अणी करी तिन्हीं इसा शुद्ध जगाह जो अशुद्ध कित्ता ऐ |”ACT	21	29	तिन्हां इसते पैंहले इफिसुसवासी त्रुफिमुस जो तिस सौगी सै हरे च दिख्या था, कन्ने समझे थे कि पौलुस तिसियो मंदरे च लैई आया ऐ ACT	21	30	ताह्लू सारे सैहरे च रौळा पैई गैया, कन्ने लोक दौड़ी करी कट्ठे होये कन्ने पौलुसे जो घसीटी करी मंदरे बाहर लैई आये कन्ने चट दुरआजे बंद करी दित्ते |ACT	21	31	जाह्लू सैह तिसियो मरणा चाहंदे थे, तां सिपाईयां दे अधिकारिये जो खबर घल्ली कि सारे यरूशलमे च रौळा पैया ऐ |ACT	21	32	ताह्लू सैह इचट जुआन माणुआं जो कन्ने सूबेदारां जो लैई करी तिस अल्ल आई गै; कन्ने तिन्हां सिपाईयां दे अधिकारिये जो कन्ने सैनिकां जो दिखी करी पौलुसे जो मरणा पीटणा छड्डी दित्ता |ACT	21	33	ताह्लू सिपाईयां दे अधिकारिये बक्खे आईकरी तिसियो पकड़ी लैया; कन्ने दूँ सगळां नैं बनणे दी सलाह दैई करी पूछणा लग्गा, "एह कुण ऐ कन्ने इन्हीं क्या कित्तेया ऐ |”ACT	21	34	अपर भीड़ा च कोई कुच्छ होर कोई कुच्छ होर बकदा रैह्या | जाह्लू हुल्लड़े दिया बजाह ते सैह ठीक सच्चाई नी जाणी सकेया, तां तिसियो गढ़े च लैई जाणे दा हुक्म दित्ता |ACT	21	35	जाह्लू सैह पैड़ियां पर पुज्जा, तां एह होया कि भीड़ा दे दबावे नैं जुआना जो तिसियो चुकी करी लैई जाणा पैया |ACT	21	36	क्जोकि लोकां दी भीड़ एह बकदी तिस पचां चली पियो थी, “तिसियो खत्म करी दैया |”ACT	21	37	जाह्लू सैह पौलुसे जो गढ़े जो लैई जाणे आळे थे, तां तिन्हीं सिपाईयां दे अधिकारिये नैं ग्लाया, “क्या मिन्जो इजाजत ऐ कि तुहां नैं कुच्छ ग्लां?” तिन्हीं ग्लाया, “क्या तू यूनानी जाणदा ऐ?”ACT	21	38	क्या तू सैह मिस्त्री नी, जिन्हीं कुच्छ बग्त पैहलें विद्रोह शुरू कराया था, कन्ने रेगिस्तान च चार हजार हत्यारे लोकां दी अगुआई करा दा था |”ACT	21	39	पौलुसें ग्लाया, “मैं तां तरतुसे दा यहूदी माणु ऐ | किलिकिया दे प्रसिद्ध सैहरे दा निवासी ऐ | मैं तिज्जो नैं विणती करदा ऐ कि मिन्जो लोकां नैं गल्लां करणा दै |”ACT	21	40	जाह्लू तिन्हीं हुक्म दित्ता, तां पौलुसें पैड़ियां पर खड़ौई करी लोकां जो हत्थे नैं इशारा कित्ता | जाह्लू सैह चुप होई गै तां सैह इब्रानी भाषा च ग्लाणा लग्गा;ACT	22	1	हे भाऊओ कन्ने पितरो, मिन्जो बी अपणे बचाब च सुणा, जेह्ड़ा मैं हुण तुहां सामणे दस्सदा ऐ |”ACT	22	2	सैह एह सुणी करी कि सैह अहां नैं इब्रानी भाषा च ग्ला दा ऐ, कन्ने चुप होई गै, ताह्लू तिन्हीं ग्लाया,ACT	22	3	“मै तां यहूदी माणु ऐ, जेह्ड़ा किलिकिया दे तरसुसे च जम्मेया; अपर इस सैहरे च गमलीएल देयां पैरां अल्ल बैई करी पढ़ाया गैया, कन्ने पितरां दी व्यवस्था दी ठीक तरीके पर सखाया गैया; कन्ने परमात्में तांई बड़ा खुश था, ठीक तिआं ई जिआं तुहां सब हन्न |ACT	22	4	मैं तां मर्दा कन्ने जणासा दूनी जो बन्नी बन्नी करी जेला च पाई पाई करी, इस पंथे दे लोकां जो तड़फाया कन्ने तिन्हां जो मरवाई बी दित्ता |ACT	22	5	इसा गल्लां तांई महायाजक कन्ने सारे स्याणे गवाह हन्न, कि तिन्हां च मैं भाऊआ देयां नांये दियां चिठियां लैई करी दमिश्के जो जा दा था, कि जेह्ड़े तित्थू हन्न तिन्हां जो बी सज्जा दोआणे तांई बन्नी करी यरूशलेमे जो लैई ओयें |ACT	22	6	“जाह्लू मैं चलदा फिरदा दमिश्क अल्ल पुज्जेया, तां इआं होया कि दोपेरा दे बग्त चट इक्क बड़ी जोती अम्बरे च मेरे चौनी पास्सें चमकी |ACT	22	7	मैं जमीना पर पैई गैया कन्ने एह गल्ल सुणी, 'हे शाऊल 'हे शाऊल, तू मिन्जो क्जो सतांदा ऐ |” ACT	22	8	मैं जबाब दिता, 'हे प्रभु तू कुण ऐ, तिन्हीं मिन्जो नैं ग्लाया, 'मैं यीशु नासरी ऐ, जिसियो तू सतांदा ऐ |ACT	22	9	मेरे संगी साथियां जोती तां दिखी पर जेह्ड़ा मिन्जो नैं गल्ला करा दा था तिसदी गल्ल नी सुणी |ACT	22	10	ताह्लू मै ग्लाया, 'हे प्रभु, मैं क्या करें, प्रभुयें मिन्जो नैं ग्लाया, उठी करी दमिश्के चली जा, कन्ने जेह्ड़ा कुच्छ तेरे करणे तांई ठेहराया गैया ऐ तित्थू तिज्जो नैं सब दस्सी दित्ता जांगा |'ACT	22	11	जाह्लू तिसा जोतिया दी लौई नैं मिन्जो कुच्छ नी दुस्स्या, तां मैं अपणे संगी साथियां दे हत्थ पकड़ेयो दमिश्के च आया |ACT	22	12	“ताह्लू हनन्याह नांये दा इक्क माणु था सैह व्यवस्था दा पालण करणे आळा इक्क भक्त था, जेह्ड़ा तित्थू रैह्णे आळे सारेयां यहूदियां सौगी तिसदा अच्छा बोल चाल था, मिन्जो अल्ल आया,ACT	22	13	कन्ने खड़ौई करी मिन्जो नैं ग्लाया, 'हे भाऊ शाऊल, भिरी दिखणा लग्ग |' तिस ई बग्त मेरियां अंखी खुली गियां कन्ने मैं तिसियो दिख्या |ACT	22	14	ताह्लू तिन्हीं ग्लाया, म्हारे पितरां देयां परमात्में मिन्जो इसतांई ठेहराया ऐ कि तू तिसदिया इच्छा जो जाणे, कन्ने तिस धर्मिये जो दिखें कन्ने तिसदे मुँमें ते गल्लां सुणे |ACT	22	15	क्जोकि तू तिसदे पास्से ते सारे माणुआं सामणे तिन्हां गल्लां दा गवाह होंगा जेह्ड़ियां तैं दिखियां कन्ने सुणीयां हन्न |ACT	22	16	हुण क्जो देर करदा ऐ, “उठ, बपतिस्मा लै, कन्ने तिसदा नां लैई करी अपणेयां पापां जो धोई लै |'ACT	22	17	“जाह्लू मैं भिरी यरूशलेमे च आई करी मंदरे च प्राथर्ना करा दा था, तां बैहोश होई गैया,ACT	22	18	कन्ने तिसियो दिख्या कि सैह मिन्जो नैं ग्लांदा ऐ, ‘तौली करी नैं यरूशलेम ते झट निकळी जा; क्जोकि सैह मेरे बारे च तेरी गवाही नी मनगे |'ACT	22	19	मैं ग्लाया, ‘हे प्रभु सैह तां तुहां जाणदे हन्न कि मैं तिज्जो पर वसुआस करणे आळेयां जो जेला च पांदा कन्ने जगाह जगाह आराधनालय च मरवांदा था |ACT	22	20	जाह्लू तेरे गवाह स्तिफनुस दा खून बहाया जा दा था तां मैं बी तित्थू खड़ौतेया था कन्ने इसा गल्ला ते सहमत था, जिन्हां तिसदी हत्या कित्तियो थी, मैं तिन्हां दे कपडेयां दी रखवाळी करा दा था |ACT	22	21	कन्ने तिन्हीं मिन्जो नैं ग्लाया, ‘चली जा, क्जोकि मैं तिज्जो होरनी जातियां अल्ल दूर -दूर घल्लगा |”ACT	22	22	सैह इसा गल्ला तिकर तिसदी सुणदे रैह्य, ताह्लू जोरे नैं ग्लाणा लग्गे, “एह दे माणु जो खत्म करा, तिन्हां दा जिंदा रैह्णा ठीक नी |”ACT	22	23	जाह्लू सैह डडदे कपड़े फेंकदे कन्ने अम्बरे च धूड़ उडांदे थे;ACT	22	24	तां सिपाईयां दे अधिकारियें ग्लाया, “इसियो गढ़े च लैई जा, कन्ने कोड़े मारी करी जांचा, कि मैं जाणी सकें कि लोक कुसा बजाह ते तिसदे विरोधे च इआं डडा दे हन्न |”ACT	22	25	जाह्लू तिन्हां तिसियो तस्मेयां नैं बन्नया तां पौलुसें तिस सूबेदारे नैं जेह्ड़ा बक्खें खड़ौतेया था, ग्लाया, “क्या एह ठीक ऐ कि तू इक्क रोमी माणुये जो, कन्ने सैह बी बगैर गुनाह कित्तेयो कोड़े मारगा?”ACT	22	26	सूबेदारें एह सुणी करी सिपाईयां दे अधिकारियें नैं ग्लाया, “तू एह क्या करा दा ऐ, एह तां रोमी माणु ऐ |”ACT	22	27	ताह्लू सिपाईयां दे अधिकारियें तिस अल्ल आई करी ग्लाया, “मिन्जो दस्स, क्या तू रोमी ऐ?” तिन्हीं ग्लाया, “हाँ |”ACT	22	28	एह सुणी करी सिपाईयां दे अधिकारियें ग्लाया, “मैं रोमी होणे दा औदा बड़े पैसे दैई करी पाया ऐ |” पौलुसें ग्लाया, “मैं तां पैदाईसी रोमी ऐ |”ACT	22	29	ताह्लू जेह्ड़े लोक तिसियो परखणे पर थे, इकदम तिसदे बक्खे ते हटी गै; कन्ने सिपाईयां दे अधिकारियें बी एह जाणी करी कि एह रोमी ऐ कन्ने मैंईं तिसियो बन्नेया ऐ डरी गैया | ACT	22	30	दूये दिने तिन्हीं ठीक ठीक जानणे दिया इच्छा ते ई कि यहूदी तिस पर दोस क्जो लगांदे हन्न, तिसदे बंधन खोली दित्ते; कन्ने प्रधान याचका कन्ने सारी महासभा जो किट्ठे होणे दी सलाह दित्ती, कन्ने पौलुसे जो थलै लैई जाई करी तिसदे सामणे खरेड़ी दित्ता |ACT	23	1	पौलुसें महासभा जो टक लगाई करी दिख्या कन्ने ग्लाया, “हे भाऊओ, मैं अज्जे तिकर परमात्में दे तांई बिलकुल सच्चे विवेके कन्ने जिन्दगी बिताई ऐ |”ACT	23	2	इसा गल्ला पर हनन्याह महायाजकें तिन्हां जो जेह्ड़े तिस अल्ल खड़ौतेयो थे, तिसदे मुँमें च चंड मारणे दा हुक्म दित्ता |ACT	23	3	ताह्लू पौलुसें तिस नैं ग्लाया, “हे सफेदी फेरियो दीवार, परमात्मां तिज्जो मारगा | तू कानूने मताबक न्याय करणे जो बैठया ऐ, कन्ने भिरी क्या कानून दे विरुद्ध मिन्जो मारणे दा हुक्म दिंदा ऐ?”ACT	23	4	जेह्ड़े बक्खें खड़ौतेयो थे तिन्हां ग्लाया, “क्या तू परमात्में दे महायाजके जो बुरा भला ग्लांदा ऐ |”ACT	23	5	पौलुसें ग्लाया, “हे भाऊओ, मैं नी जाणदा था कि एह महायाजक ऐ; क्जोकि लिख्या ऐ : 'अपणेयां लोकां दे प्रधाने जो बुरा मत ग्ला '|”ACT	23	6	ताह्लू पौलुसें एह जाणी करी कि इक्क झुंड सदूकियां कन्ने दूया फरिसियां दा ऐ, सभा च जोरे नैं ग्लाया, “हे भाऊओ, मैं फरीसी कन्ने फरीसियां दे वंशे दा ऐ, मरेयां दी आशा कन्ने दुआरा जिंदे होणे दे बारे च मेरा मकदमा होआ दा ऐ |”ACT	23	7	जाह्लू तिन्हीं एह गल्ल ग्लाई तां फरिसियां कन्ने सदूकियां च लड़ाई होणा लग्गी; कन्ने सभा च बैर पैई गैया |ACT	23	8	क्जोकि सदूकी तां एह ग्लांदे हन्न, कि ना दुआरा जिंदा होणा ऐ ना स्वर्गदूत कन्ने ना आत्मां ऐ; अपर फरीसी इन्हां सबना जो मनदे हन्न | ACT	23	9	ताह्लू बड़ा रौळा पैया कन्ने कुच्छ शास्त्री जेह्ड़े फरीसियां दे झुंडे दे थे, उठी करी खड़ौई गै कन्ने एह ग्लाई करी लड़णा लग्गे, “अहां इस माणुये च कोई बराई नी पांदे, कन्ने जे कोई आत्मां या स्वर्गदूत तिस नैं ग्लांदा ऐ तां क्या?”ACT	23	10	जाह्लू बड़ी लड़ाई होई, तां सिपाईयां दे अधिकारियें इस डरे नैं कि सैह पौलुसे दे टूकड़े -टुकड़े ना करी दैं, सिपाईयां जो हुक्म दित्ता कि लौई करी तिसियो तिन्हां दे बिछे ते जबरदस्ती कडन, कन्ने गढ़े जो लैई जान |ACT	23	11	तिसा ई राती प्रभुयें तिस अल्ल खड़ौई करी ग्लाया, “हे पौलुस, हौंसला रख; क्जोकि जिआं तैं यरूशलेमे च मेरी गवाही दित्ती, तिआं ई तिज्जो रोमे च बी गवाही दैणी पोणी |”ACT	23	12	जाह्लू भ्याग होई तां यहूदियां षड्यंत्र रचेया कन्ने कसम खादी कि जाह्लू तिकर अहां पौलुसे जो मारी ना दैन, ताह्लू तिकर खान पीन तां अहां जो लानत ऐ |ACT	23	13	जिन्हां अप्पु च एह कसम खादियो थी, सैह चालियां माणुआं ते जादा थे |ACT	23	14	तिन्हां प्रधान याजकां कन्ने स्याणेयां अल्ल जाई करी ग्लाया, “अहां एह ठाणी लैया ऐ कि जाह्लू तिकर अहां पौलुसे जो मारी ना दैन, ताह्लू तिकर अहां कुच्छ चखन बी तां अहां जो लानत ऐ |ACT	23	15	इसतांई हुण महासभा सौगी सिपाईयां दे अधिकारियें जो समझा कि तिसियो तुहां अल्ल लैई ओन, मन्ना कि तुहां तिसदे बारे च ठीक जांच करणा चाहंदे हन्न; कन्ने अहां तिसदे पुज्जणे ते पैहलें ई मारणे तांई त्यार रैंह्गे |”ACT	23	16	पौलुसे दे भांणजे सुणेया कि सैह तिसियो तोपा दे हन्न तां गढ़े च जाई करी तिसियो खबर दित्ती |ACT	23	17	पौलुसें सूबेदारां च इक्की सूबेदारे जो अप्पु अल्ल सदी करी ग्लाया, “इस जुआने जो सिपाईयां दे अधिकारिये अल्ल लैई जा, एह तिस नैं कुच्छ ग्लाणा चाहंदा ऐ |”ACT	23	18	इसतांई तिन्हीं तिसियो सिपाईयां दे अधिकारिये अल्ल लैई गैया कन्ने ग्लाया, “कैदियें पौलुसें मिन्जो सदी करी विणती कित्ती कि एह जुआन सिपाईयां दे अधिकारिये नैं कुच्छ ग्लाणा चाहंदा ऐ; इसियो तिस अल्ल लैई जा |”ACT	23	19	सिपाईयां दे अधिकारियें तिसदा हत्थ पकड़ी करी कन्ने किल्ले लैई जाई करी पूछया, “तू मिन्जो नैं क्या ग्लाणा चाहंदा ऐ |”ACT	23	20	तिन्हीं ग्लाया, “यहूदियां षड्यंत्र रचेया ऐ कि तिज्जो नैं विणती करी नैं कि कल पौलुसे जो महासभा च लैयोंन, जिआं सैह तिसियो खरे कित्ते परखणा चाहंदे हन्न |ACT	23	21	अपर तितिन्हां दी मत मनदा, क्जोकि तिन्हां च चालियां ते जादा माणु तिसियो तोपा दे हन्न जिन्हां एह ठाणी लैया कि जाह्लू तिकर सैह पौललुसे जो मारी नी दैन, ताह्लू तिकर खांगे नी ना पींगे | कन्ने हुण सैह त्यार हन्न कन्ने तेरे वचने दा इंतजार करा दे हन्न |”ACT	23	22	सैह ताह्लू सिपाईयां दे अधिकारियें जुआने जो एह हुक्म दैई करी घल्ली दित्ता, “कुस नैं मत ग्लांदा कि तैं मिन्जो एह गल्लां दस्सियां हन्न |”ACT	23	23	ताह्लू तिन्हीं दूँ सूबेदारां जो सदी करी ग्लाया, “दो सौ सैनिक जो, सत्तर घुड़सवारां जो, कन्ने दो सौ भालैतां जो, आधिया राती कैसरिया जो जाणे तांई त्यार करी रखेया |ACT	23	24	कन्ने पौलुसे दी सवारिया तांई घोड़े तैयार रखा, कि उस जो फेलिक्स हाकमे अल्ल सम्भाली करी पुज्जाई दैन |”ACT	23	25	तिन्हीं इस तरांह दी चिट्ठी बी लिखी, ACT	23	26	“महामहिम फेलिक्स हाकमे जो क्लौदियुस लूसियासे दा नमस्कार | ACT	23	27	इस माणुये जो यहूदियां पकड़ी करी मारणा चाया, अपर जाह्लू मिन्जो पता लगा कि सैह रोमी ऐ, तां सिपाईयां लैई करी छुड़वाई लैया |ACT	23	28	मैं जाणना चाहंदा था कि सैह तिस पर दोष लगांदे हन्न, इसतांई तिसियो तिन्हां दिया महासभा च लैई गैया |ACT	23	29	ताह्लू मैं जाणी लैया कि सैह अपणे कानूनां दे विवादा दे बारे च तिस पर दोष लगांदे हन्न, अपर मारणे या बंधने आळा तिस च कोई दोष नी |ACT	23	30	जाह्लू मिन्जो दस्सेया गैया कि इस माणुये विरोध च षड्यंत्र रचा दे हन्न, तां मै इकदम तिज्जो अल्ल घल्ली दित्ता; कन्ने दोस लगाणे आळेयां जो बी हुक्म दित्ता कि तेरे सामणे तिस पर कारवाई करन |”ACT	23	31	अपर जिआं सैनिकां जो हुक्म दित्तेया था, तिआं ई पौलुसे जो रातों रात लैई करी अन्तिपत्रिस सैहरे च आये|ACT	23	32	दूये दिने सैह सवारां जो तिस सौगी जाणे तांई छड्डी करी अप्पु गढ़े जो गै |ACT	23	33	तिन्हां कैसरिया च पुज्जी करी हाकमे जो चिट्ठी दित्ती; कन्ने पौलुसे जो बी तिसदे सामणे खरेड़ी दित्ता |ACT	23	34	तिन्हीं चिट्ठिया पढ़ीकरी पूछेया, “एह कुस देसे दा ऐ |”ACT	23	35	कन्ने जाह्लू जाणी लैया कि एह किलिकिया दा ऐ तां तिस नैं ग्लाया, “जाह्लू तिज्जो पर दोस लगाणे बी ओंगे, तां मैं तेरा फैसलाकरगा |” कन्ने तिन्हीं तिसियो हेरोदेसे दे किल्ले च पेहरे च रखणे दा हुक्म दित्ता |ACT	24	1	पंजा दिना बाद हनन्याह महायाजकें कुच्छ स्याणे नेतां जो कन्ने तिरतुल्लुस नांये दे कुस्की वकीले जो सौगी लैई करी कैसरिया आया तिन्हां हाकमे सामणे पौलुसे दी कारवाई कित्ती |ACT	24	2	जाह्लू सैह सदेया तां तिरतुल्लुस तिस पर दोष लगाई करी ग्लाणा लग्गा, हे महामहिम फेलिक्स, तेरिया बजाह ते अहां च बड़ी शांतियां नैं रैह्य दे थे ऐ कन्ने तेरे प्रबन्धे नैं इसा जातिया तांई कई बुराईयां खत्म होंदियां जांदियां हन्न |ACT	24	3	इसियो अहां हर जगाह कन्ने हर तरांह दे धन्यवादे सौगी मनदे हन्न |ACT	24	4	अपर इसतांई कि तिज्जो होर दुख नी दैणा चाहंदा, मैं तिज्जो नैं विणती करदा ऐ कि कृपा करी नैं मेरियां इक्क दो गल्लां सुणी लै |ACT	24	5	क्जोकि अहां इस माणुये जो उपद्रवी कन्ने संसारे दे सारे यहूदियां च दंगा कराणे आळा, कन्ने नासरियां दे धर्म दे रस्ते दा बड़ा माणु मनया ऐ |ACT	24	6	तिन्हीं मंदरे जो अशुद्ध करणा चाया, अपर अहां तिसियो पकड़ी लैया | [अहां तिसियो अपणे कानूने मताबक सज्जा दित्तियो होंदी;ACT	24	7	अपर सिपाईयां दे अधिकारियें लुसियासें जबरदस्ती अहां दे हत्थे ते खोई लैया,ACT	24	8	कन्ने दोस लगाणे आळेयां जो तेरे सामणे ओणे दा हुक्म दित्ता |] इन्हां सारियां गल्लां जो जिन्हां दे बारे च अहां तिस पर दोस लगांदे हन्न, तू अप्पु ई तिसियो परखी करी जाणी लैंगा |”ACT	24	9	यहूदियां बी तिसदा साथ दैई करी ग्लाया, एह गल्लां इस तरांह दियां हन्न |ACT	24	10	जाह्लू हाकमे पौलुसे जो ग्लाणे दा इशारा कित्ता, तां तिन्हीं जबाब दित्ता, “मैं एह जाणी करी कि तू बड़ेयां सालां ते इसा जातिया दा न्याय करा दा ऐ, खुशिया नैं अपणा बचाब पेश करदा ऐ |ACT	24	11	तू अप्पु जाणी सकदा ऐ कि जाह्लू ते मैं यरूशलेम च आराधना करणा आया, मिन्जो बारा दिन ते जादा नी होये |ACT	24	12	तिन्हां ना मिन्जो मंदरे च ना आराधनालय च, ना सैहरे च कुसी सौगी बैंह्सदे या भीड़ लगांदे दिख्या;ACT	24	13	कन्ने ना तां सैह तिन्हां गल्लां जो, जिन्हां दा सैह मिन्जो पर दोस लगांदे हन्न, तिज्जो सामणे सच प्रमाणित करी सकदे हन्न |ACT	24	14	अपर मैं तेरे सामणे एह मन्नी लैंदा ऐ कि जिस धर्मे दे रस्ते जो सैह अधर्म दा रस्ता ग्लांदा ऐ, तिसा रीतिया पर मैं अपणे पितरां दे परमात्में दी सेवा करदा ऐ, कन्ने जेह्ड़ियां गल्लां कानून कन्ने भविष्यवक्ता दियां कताबा च लिखियां हन्न, तिन्हां सबना पर वसुआस करदा ऐ | ACT	24	15	कन्ने परमात्में ते आशा रखदा ऐ, कि जेह्ड़ी सैह अप्पु बी रखदे हन्न, कि धर्मियां कन्ने अधर्मियां दूनी दा जिंदा होणा होंगा |ACT	24	16	इसते मैं अप्पु बी कोशश करदा ऐ कि परमात्में दे, कन्ने माणुआं दे पास्से मेरा विवेक हमेशा बेकसूर रैंह्य |ACT	24	17	मतेयां सालां बाद मैं अपणेयां लोकां जो दान दैणा, कन्ने भेटां चढ़ाणा आया था |ACT	24	18	तिन्हां मिन्जो मंदरे च खरिया हालता च, बगैर भीड़ा सौगी, कन्ने बगैर दंगा करदे होये भेट चढ़ांदा दिख्या, हाँ आसिया दे कई यहूदी थे तिन्हां जो ठीक था ACT	24	19	कि जे मेरे वरोधे च तिन्हां अल्ल कोई गल्ल होयें तां ऐत्थू तेरे सामणे आईकरी मिन्जो पर दोष लगांदे |ACT	24	20	या एह अप्पु ई दस्सन कि जाह्लू मैं महासभा दे सामणे खड़ौतेया था, तां तिन्हां मिन्जो च कुण देया अपराध पाया |”ACT	24	21	इसा इक्की गल्ला जो छड्ड जेह्ड़ी मैं तिन्हां बीच खड़ौई करी जोरे नैं ग्लाईयो थी, 'मरेयां   दे जिंदे होणे दे बारे च अज्ज मेरा तुहां दे सामणे मेरा फैसला होआ दा ऐ '|”ACT	24	22	फेलिक्स जेहड़ा इस धर्मे दे रस्ते दियां गल्लां ठीक ठीक जाणदा था, तिन्हां जेह्ड़ा एह गलाई करी टाळी दित्ता, “जाह्लू सिपाईयां दा अधिकारिय लुसियास ओंगा, तां तुहां दियां गल्लां दा फैसला करगा |”ACT	24	23	कन्ने सूबेदारे जो हुक्म दित्ता कि पौलुस जो थोड़ी छूट दैई करी रखवाळी करणा, कन्ने तिस देयां साथियां च कुसी जो बी सेवा करणे ते मत रोकणा |ACT	24	24	कुच्छ दिना बाद फोजुक्स अपणिया लाड़िया द्रुसिल्ला जो, जेह्ड़ी यहूदनी थी, सौगी लैई करी आया कन्ने पौलु जो सदवाई करी तिसियो वसुआसे दे बारे च जेह्ड़ा प्रभु यीशु पर ऐ, तिसते सुणा |ACT	24	25	जाह्लू सैह धर्म कन्ने शांति, कन्ने ओणे आळे न्याय दी चर्चा करा दा था, तां फेलिक्से डरी करी जबाब दित्ता, “हुण तां जा; मौका पाईकरी मैं तिज्जो भिरी सदगा |”ACT	24	26	तिसियो पौलुसे ते कुच्छ पैसे मिलणे दी बी आश थी, इसतांई होर बी सदी सदी करी तिस नैं गल्लां करा करदा था |ACT	24	27	अपर जाह्लू दो साल होई गै तां पुरकियुस फेस्तुत, फेलिक्स दी जगाह पर आया; कन्ने फेलिक्स यहूदियां जो खुश करणे दी इच्छा ते पौलुसे जो जेला च ई रैह्णा दित्ता | ACT	25	1	भिरी फेस्तुतें तिस प्रदेशे च पुज्जा कन्ने त्रीं दिना बाद कैसरिया ते यरुश्लेमे जो गैया  | ACT	25	2	ताह्लू प्रधान याजकां कन्ने यहूदियां देयां खास लोका तिस सामणे पौलुसे दी कारवाई कित्ती;ACT	25	3	कन्ने तिस नैं विणती कित्ती कि सैह पौलुसे जो यरूशलेम घल्ली करी तिन्हां दा पक्ष लैं, क्जोकि सैह रस्ते च ई तिसियो मारणे दे चकरे च थे |ACT	25	4	फेस्तुते जबाब दित्ता, “पौलुस कैसरिया च पेहरे च ऐ, कन्ने तित्थू मैं अप्पु तौली जाणे आळा ऐ |”ACT	25	5	भिरी ग्लाया, “तुहां च जेह्ड़े अधिकार रखदे हन्न सैह सौगी चले, कन्ने जे इन्हीं माणुये कुछ बुरा कम्म कित्या ऐ तां तिस पर दोस लगान |”ACT	25	6	तिन्हां सौगी कोई अठ दस दिन रैह्यी करी सैह कैसरिया चली गैया; कन्ने दूये दिने न्याय आसणे पर बैई करी पौलुसे जो लैयोणे दा हुक्म दित्ता |ACT	25	7	जाह्लू सैह आया तां जेह्ड़े यहूदी यरुश्लेमे ते आयो थे, तिन्हां अक्खें बक्खें खड़ौई करी तिस बड़े गम्भीर दोस लगाये, जिन्हां दा सबूत सैह नी दैई सकदे थे |ACT	25	8	अपर पौलुसें जबाब दित्ता, “मैं ना तां यहूदियां दे कानूने दा दे ना मंदरे दे, कन्ने ना ई कैसरे विरूद्ध कोई अपराध कित्ता ऐ |”ACT	25	9	ताह्लू फेस्तुसें यहूदियां जो खुश करणे दिया इच्छा ते पौलुसे नैं ग्लाया, “क्या तू चाहंदा ऐ कि यरूशलेमे जो जान; कन्ने तित्थू मेरे सामणे तेरा एह मकदमा तय कित्ता जां |”ACT	25	10	पौलुसें ग्लाया, “मैं कैसरे दे न्याय आसणे दे सामणे खड़ौतेया ऐ; मेरे मकदमे दा ऐत्थी ई फैसला होणा चाइदा | जिआं तू ठीक तरीके नैं जाणदा ऐ, यहूदियां दा मैं कुच्छ बी अपराध नी कित्ता |ACT	25	11	जे मैं अपराधी ऐ कन्ने मारणे आळा कोई कम्म कित्तेया ऐ, तां मरणे ते नी मुकरदा; अपर जिन्हां गल्लां दा एह मिन्जो पर दोस लगांदा ऐ, जे तिन्हां च कोई बी गल्ल सच नी होयें, तां कोई मिन्जो तिन्हां दे हुआले नी करी सकदा |ACT	25	12	ताह्लू फेस्तुसें मंत्रियां दी सभा सौगी गल्लां करी नैं जबाब दित्ता, “तैं कैसरे दी दुहाई दित्ती ऐ, तू कैसरे अल्ल ई जांगा |”ACT	25	13	कुच्छ दिना बाद राजा अग्रिप्पा कन्ने बिरनीके फेस्तुस नैं मिलणा कैसरिया सैहरे च आये |ACT	25	14	जाह्लू सैह तित्थू मते दिन रैह्यी चुके तां फेस्तुसें पौलुसे दे बारे च राजे जो दस्सेया, “इक्क माणु ऐ, जिसियो फेलिक्स कैदी बणाई करी छड्डी गैया ऐ |ACT	25	15	जाह्लू मैं यरूशलेमे च था, तां प्रधान याजक कन्ने यहूदियां दे स्याणेयां तिसदी कारवाई कित्ती, कन्ने सोचेया कि तिसियो सज्जा दा हुक्म दित्ता जां |ACT	25	16	अपर मैं तिसियो जबाब दित्ता कि रोमियों दी एह रीति नी कुसी माणुये जो सज्जा तांई हुआले करी दैन, जाह्लू तिकर दोसी जो अपणे दोस लगाणे आळेयां दे सामणे खड़ौई करी दोस दे जबाब दैणे दा मौका मिलें |ACT	25	17	अकन्नेजाह्लू सैह ऐत्थू किट्ठे होये, तां मैं कुच्छ देर नी कित्ती, अपर दूये ईं दिने न्याय आसणे पर बैई करी तिस माणुये जो लैयोणे दा हुक्म दित्ता |ACT	25	18	जाह्लू तिस पर दोस लगाणे आळे खड़ौई गै, तां तिन्हां दियां गलत गल्लां दा अरोप नी लगाया, जिआं मैं समझदा था |ACT	25	19	अपर सैह अपणे मते दे कन्ने यीशु नांये दे कुस्की माणुये दे बारे च, जेह्ड़ा मरी गैया था कन्ने पौलुस तिसियो जिंदा दस्सदा था, बैंह्सदे थे |ACT	25	20	मैं उलझणा च था कि इन्हां गल्लां दा पता किआं लगां |” इसतांई मैं तिसते पूछया, 'क्या तू यरूशलेम जांगा कि तित्थू इन्हां गल्लां फैसला होयें |' ACT	25	21	अपर जाह्लू पौलुसें दुहाई दित्ती कि तिसदे मुकदमे दा फैसला महाराजाधिराजे अल्ल होंयें, तां मै हुक्म दित्ता कि जाह्लू तिकर तिसियो कैसरे अल्ल ना घल्लें, तिसियो हिरासत च रखेया जां |”ACT	25	22	ताह्लू अग्रिप्पा राजें फेस्तुसे नैं ग्लाया, “मैं बी तिस माणुये दी सुणना चाहंदा ऐ |” तिन्हीं ग्लाया, “तू कल सुणी लैंगा |” ACT	25	23	अपर दूयें दिने जाह्लू राजा अग्रिप्पा कन्ने बिरनिके बड़ा डोल डमाका करी नैं आये कन्ने सिपाईयां दे अधिकारियां कन्ने सैहरे देयां खास लोकां सौगी दरबारे पर पुज्जे | ताह्लू फेस्तुसें हुक्म दित्ता, कन्ने पौलुसे जो लैई आये | ACT	25	24	फेस्तुसें ग्लाया, “हे राजा अग्रीप्पा, कन्ने हो सारे माणुओ जेह्ड़े ऐत्थू मिन्जो सौगी हन्न, तुहां इस माणुये जो दिखा दे हन्न, जिस दे बारे च सारेयां यहूदियां यरूशलेम च बी कन्ने ऐत्थू बी जोरे - जोरे नैं डडी करी मिन्जो नैं विणती कित्ती कि इसदा जिंदा रैह्णा ठीक नी |ACT	25	25	अपर मैं जाणी लैया कि तिन्हीं देदेया कुच्छ नी कित्या कि मारी दिता जां; कन्ने जाह्लू तिन्हीं अप्पु ईं महाराजाधिराज दी दुहाई दित्ती तां मैं तिसियो घल्लणे दा वचार कित्ता |ACT	25	26	मै तिसदे बारे च कोई गल्ल नी पाई कि अपणे सुआमी अल्ल लिखी घल्लें | इसतांई मैं तिसियो तुहां सामणे कन्ने खास करी नैं हे राजा अग्रिप्पा, तेरे सामणे लंदेया ऐ कि जाचणे ते बाद मिन्जो कुच्छ लिखणे जो मिले |ACT	25	27	क्जोकि कैदिये जो घल्लणा कन्ने जेह्ड़े दोस तिस पर लगाये गै, तिन्हां जो नी दस्सणा, मिन्जो बेकार लग्गा दा ऐ |” ACT	26	1	अग्रिप्पे पौलुसे नैं ग्लाया, “तिज्जो अपणे बारे च ग्लाणे दा मौका ऐ |” ताह्लू पौलुसें हत्थ गां करी नैं जबाब दैणा लग्गा,ACT	26	2	“हे राजा अग्रिप्पा, जितणियां गल्लां दा यहूदी मिन्जो पर दोष लगांदे हन्न, अज्ज तिज्जो सामणे तिन्हां दा जबाब दैणे तांई मैं अपणे जो धन समझदा ऐ, ACT	26	3	खास करी नैं इसतांई कि तू यहूदियां दे सब वर्तावां कन्ने झगड़ेयां जो जाणदा ऐ | इसतांई मैं विणती करदा ऐ, धीरजे नैं मेरी सुण |ACT	26	4	“मेरा चाल -चलण शुरू ते ई मेरिया जातिया च कन्ने यरूशलेमे च कदेया था एह सारे यहूदी जाणदे हन्न |ACT	26	5	जे सैह गवाही दैणा चाह्न, तां शुरु ते ई मिन्जो पणछैणदे हन्न कि मैं फरीसी होई करी अपणे धर्मे दे सारेयां दे खरे महजबे मताबक चलेया |ACT	26	6	कन्ने हुण तिसा प्रतिज्ञा च आशा दिया बजाह जेह्ड़ी परमात्में अहां दे पितरां नैं कित्तियो थी, मिन्जो पर मकदमा चलेया ऐ |ACT	26	7	तिसा प्रतिज्ञा दे पूरे होणे दी आश लगायो, अहां दे बारां गोत्र अपणे सारे मने नैं रात दिन परमात्में दी सेवा करदे आये हन्न | हे राजा, इसा ई आशा दे बारे च यहूदी मिन्जो पर दोष लगांदे हन्न |ACT	26	8	जाह्लू कि परमात्मां मरेयां जो जिंदा करदा ऐ, तां तुहां दे कुसी जो एह गल्ल क्जो वसुआसे जोग्गी नी समझी जांदी |ACT	26	9	“मै बी सुणेया था कि यीशु नासरिये दे नांये दे विरोध च मिन्जो बड़ा कुच्छ करणा चाइदा |ACT	26	10	कन्ने मैं यरुशलेमे च एह ई किता; कन्ने प्रधान याजकां ते अधिकार पाईकरी मतेयां पवित्र लोकां जो जेला च पाया, कन्ने जाह्लू सैह मारी दित्ते जांदे थे तां मैं बी तिन्हां दे वरोधे च अपणा साथ दिंदा था |ACT	26	11	हर आराधनालय च मैं तिन्हां जो ताड़ना दैई दैई करी यीशुये दी निंदा करवांदा था, ऐत्थू तिकर कि गुस्से दिया बजाह ते इतणा पागल होई गैया कि दूयेयां सैहरां च जाई करी बी तिन्हां जो सतांदा था |ACT	26	12	“इस सफरे च जाह्लू मैं प्रधान याजका ते आदेश पत्र लैई करी दमिश्के जो जा दा था;ACT	26	13	तां हे राजा, रस्ते च दपेरा दे बग्त मैं अम्बरे च सूरजे दिया रौशनी ते बी तेज इक्क जोत, अपणे कन्ने अपणे सौगी चलणे आळेयां दे चौनी बक्खेयां चमकदी दिखी |ACT	26	14	जाह्लू अहां सारे जमीना पर पैई गै, तां मैं इब्रानी भाषा च, मिन्जो नैं एह ग्लांदे होये इक्क उआअ सुणी, ‘हे शाऊल, ‘हो शाऊल, तू मिन्जो क्जो सतांदा ऐ, पैने पर लत मरणा तिज्जो तांई ओखा ऐ |' ACT	26	15	1मैं ग्लाया, ‘हे प्रभु, तू कुण ऐ?' प्रभुयें ग्लाया, ‘मै यीशु ऐ, जिसियो तू सतांदा ऐ |ACT	26	16	अपर तू उठ, अपणेयां पैरां पर खड़ौ; क्जोकि मैं तिज्जो इसतांई दर्शण दित्या ऐ कि तिज्जो तिन्हां गल्लां दा बी सेवक कन्ने गवाह ठेहरान, जेह्ड़ियां ते दिखियां हन्न, कन्ने तिन्हां दा बी जिन्हां तांई मैं तिज्जो दर्शण दिंगा |ACT	26	17	कन्ने मै तिज्जो तेरेयां लोकां ते कन्ने होरनी जातियां ते बचांदा रैंह्गा, जिन्हां अल्ल मैं हुण तिज्जो इसतांई घल्लदा ऐ | ACT	26	18	कि तू तिन्हां दियां अंखी खोलें तां सैह नैहरे ते जोतिया दे पास्से, कन्ने सैतान दे अधिकारे ते परमात्में पास्सें फिरन; कि पापां दी माफी कन्ने तिन्हां लोकां सौगी जेह्ड़े मिन्जो पर वसुआस करणे ते पवित्र कित्तेयो हन्न, मीरास पान |'ACT	26	19	“कन्ने हे राजा अग्रिप्पा, मैंईं तिस सुअर्गिय दर्शने दी गल्ल नी टाळी,ACT	26	20	अपर पैंहले दमिश्के दे, भिरी यरुश्लेमे दे, कन्ने ताह्लू यहूदिया दे सारे देसां दे रैह्णे आळेयां जो, कन्ने होरनी जातियां जो समझांदा रैह्या, कि मने बदला कन्ने परमात्में पास्सें फिरा कन्ने मन फिराव जोग्गा कम्म करा |ACT	26	21	इन्हां गल्लां तांई यहूदी मिन्जो मंदरे च पकड़ी नैं मारणे दी कोशश करदे थे |ACT	26	22	अपर परमात्में दिया मददता ते मैं अज्जे तिकर जिंदा ऐ कन्ने छोटे बडेयां सबना सामणे गवाही दिंदा ऐ, कन्ने तिन्हां गल्लां जो छड्डी करी होर कुच्छ नी ग्लांदा जेह्ड़ियां भविष्यवक्तां कन्ने मूसे बी ग्लाईयां कि होणे आळियां हन्न,ACT	26	23	कि मसीह जो दुख झेलणा होंगा कन्ने सैह सबना ते पैहले मरेयां च जिंदा होई करी, अहां देयां लोकां कन्ने होरनी जातियां च जोतिया दा प्रचार करगा |”ACT	26	24	जाह्लू सैह इस तरीके नैं जबाब देया दा था, तां फेस्तुसे जोरे नैं ग्लाया, “हे पौलुस, तू पागल ऐ | जादा पढ़ाईया तिज्जो पागल करी दित्या ऐ |” ACT	26	25	अपर पौलुसें ग्लाया, “हे महामहिम फेस्तुस, मैं पागल नी, अपर सच्चाईया दियां कन्ने अक्ला दियां गल्लां ग्ला दा ऐ |ACT	26	26	राजा बी जिसदे सामणे मैं निडर होई करी ग्ला दा ऐ, एह गल्लां जाणदा ऐ; कन्ने मिन्जो वसुआस ऐ जे इन्हां गल्लां च कोई तिसते छूपियो नी, क्जोकि एह घटना कुसी कोणे च नी होई |ACT	26	27	हे राजा अग्रिप्पा, क्या तू भविष्यवक्तां दा वसुआस करदा ऐ, हां, मैं जांणदा ऐ कि तू वसुआस करदा ऐ |” ACT	26	28	ताह्लू अग्रिप्पे पौलुसे नैं ग्लाया, “तू थोड़ा ई समझाणे ते मिन्जो मसीह बणाणा चाहंदा ऐ |”ACT	26	29	पौलुसे ग्लाया, “परमात्में नैं मेरी प्राथर्ना ऐ कि क्या थोड़े च क्या मते च, बस तू ई नी जितणे लोक अज्ज मेरियां गल्लां सुणा दे हन्न, इन्हां बंधना जो छड्डी करी सैह मिन्जो साइयां होई जान |”ACT	26	30	30 ताह्लू राजा कन्ने हाकम बिरनीके कन्ने तिन्हां सौगी बैठणे आळे उठी खड़ौते;ACT	26	31	कन्ने लग्ग जाईकरी अप्पु च ग्लाणा लग्गे, “एह माणु तां एह देया कुच्छ नी करदा, जेहड़ा मौती दी सज्जा या जेला च पाणे जोग्गा होयें |" ACT	26	32	अग्रिप्पें फेस्तुसे नैं ग्लाया, “जे एह माणु कैसरे दी दुहाई नी दिंदा, तां छूटी सकदा था |”ACT	27	1	जाह्लू पक्का होई गैया कि अहां चाह्जे च इटली जान, तां तिन्हीं पौलुस कन्ने कुच्छ होरनी कैदियां जो बी युलियुस नांये दे औगेस्तुत देयां सिपाईयां दे इक्की सूबेदारे दे हुआले करी दित्ता |ACT	27	2	अग्रमुतियुम दे इक्की चाह्जे पर जेह्ड़ा आसिया दी जगाह पर जाणे आळा था, बैई करी अहां तिसियो खोली दित्ता, कन्ने अरिस्तर्खुस नांये दे थिस्सलुनीके दा इक्क मकिदुनिया अहां सौगी था |ACT	27	3	दूये दिने अहां सैदा च तम्बू पाया, कन्ने यूलियुस पौलुसे पर कृपा करी नैं तिसियो साथियां अल्ल जाणा दित्ता कि तिसदा आदर कित्ता जां |ACT	27	4	तित्थू ते चाह्जे खोली करी हौआ पुट्ठी होणे दिया बजाह ते अहां साइप्रसे दी आड़ च होई करी चली गै;ACT	27	5	कन्ने किलिकिया कन्ने पंफुलिया अल्ल संमदरे च होई करी लूसिया दे मूरा च पुज्जे |ACT	27	6	तित्थू सूबेदारे जो सिकन्दरिया दा इक्क चाह्जे इटलीया जो जांदा मिलेया, कन्ने तिन्हीं अहां जो तिस पर चढ़ाई दित्ता |ACT	27	7	जाह्लू अहां मतेयां दिना तिकर होळे -होळे चली करी मुश्किला नैं कनिदुसे सैहरे सामणे पुज्जे, तां इसतांई कि हौआ अहां जो गां नी जाणा दै दी थी, अहां सलमोने सामणे ते होई करी क्रेते दिया आड़ा च चले;ACT	27	8	कन्ने तिस कंडे कंडे मुशकला नैं चली करी 'शुभलंगरबारी 'नांये दिया इक्की जगाह पुज्जे, जित्थू ते लसया सैहर बक्खें था | ACT	27	9	जाह्लू मते दिन होई गै कन्ने पाणिये दिया यात्रा च रिक्श इसतांई होंदा था कि व्रते दे दिन होई गैयो थे | अपर पौलुसें तिन्हां जो एह ग्लाई करी समझाया,  ACT	27	10	“हो सज्जनो, मिन्जो इआं लगदा ऐ कि इसा यात्रा च संकट कन्ने बड़े नकसान, ना सिर्फ समान कन्ने चाह्जे दा अपर अहां देयां प्राणा दी बी होणे आळा ऐ |” ACT	27	11	अपर सूबेदारें पौलुसे दियां गल्लां जो कन्ने कप्तान कन्ने चाह्जे दे मालके दियां गल्लां जो बधी करी मनेया |ACT	27	12	सैह बंदरगाह स्याळे दे मौसमे कटणे तांई ठीक नी था, इसतांई बड़ेयां दा वचार था कि तित्थू ते चाह्जे चलाई करी जे कुसी बी तरीके नैं होई सके तां फिनिक्स पुज्जी करी स्याळे कटन | एह तां क्रेत दा इक्क बन्दरगाह ऐ जेह्ड़ा दक्षिण –पश्चिम कन्ने उतर पश्चमे पास्सें खुलदा ऐ |ACT	27	13	जालू थोड़ी -थोड़ी दक्षिणी हौआ चलणा लग्गी, तां एह समझीकरी कि म्हारा उदेश्य पूरा होई गैया, तम्बू चुकेया कन्ने क्रेते कंडे कंडे चाह्जे चलाणा लग्गे |ACT	27	14	अपर थोड़ीया देरा च जमीना दे पास्से ते इक्क बडा तफान चलेया, जेह्ड़ा 'युरकुलिन, नांये ते जाणेयां जांदा ऐ |ACT	27	15	जाह्लू तफान चाह्जे नैं लगेया तां सैह तिस सामणे रुकी नी सकेया, अपर अहां तिसियो रुड़णा दित्ता कन्ने इआं ई रुड़दे चली गै |ACT	27	16	ताह्लू कौदा नांये दे इक्की छोटे दे टापूये दिया आड़ा च रुड़दे –रुड़दे अहां बड़िया मुश्कला नैं किस्तियां जो बाचाई लैया |ACT	27	17	भिरी चाह्जे चलाणे आळेयां किस्तियां चुकणे बाद तरीका लगाई नैं चाह्जे रस्सेयां नैं लपेटी करी थलै ते बन्नी दित्ता, कन्ने सुरतिस दे उथले पाणिये च फंसी नी जान इस डरे दे मारे तरपाल कन्ने समान लौआई लैया कन्ने चाह्ज रुड़णा दित्ता |ACT	27	18	जाह्लू अहां तफाने नैं बड़े पळसेटे कन्ने धक्के खादे, तां दूये दिने सैह चाह्जे समाने फैकणा लग्गे;ACT	27	19	कन्ने त्रीयें दिने तिन्हां अपणेयां हत्थां नैं चाह्जे दा सारा समान बी सट्टी दित्ता |ACT	27	20	जाह्लू मतेयां दिना तिकर ना सूरज, ना तारे दुस्से कन्ने बड़ा तफान चलदा रैह्या, तां अन्त च अहां दे बचणे दी सारी आशा खत्म होई गैई |ACT	27	21	जाह्लू सैह मते दिना दे भूखे रैह्यी थे, तां पौलुसें तिन्हां बिच खड़ौई करी ग्लाया, “हे लोको, चाइदा था कि तुहां मेरी गल्ल ममन्नी करी क्रेते ते ना चाह्ज खोलदे कन्ने ना ई एह संकट ओंदा ना ई एह नकसां होंदा | ACT	27	22	अपर हुण मैं तुहां जो समझांदा ऐ कि हौंसला रखा, क्जोकि तुहां च कुसी दिया जान्नी जो नकसान नी होंगा अपर नकसान तां चाह्जे दा |ACT	27	23	क्जोकि परमात्मां जिस दा मैं ऐ, कन्ने जिसदी सेवा करदा ऐ तिसदे सुअर्गे दूतें अज्ज राती   मिन्जो नैं आईकरी ग्लाया,ACT	27	24	हे पौलुस, मत डर! तिज्जो कैसरे साइयां खड़ौणा जरूरी ऐ | दिख, परमात्में सबना जो जेह्ड़े तिज्जो सौगी सफर करा दे हन्न, तिन्हां जो तिज्जो दित्तेया ऐ |'ACT	27	25	इसतांई, हे सज्जनो, हौंसला रखा; क्जोकि मै परमात्में पर वसुआस करदा ऐ, कि जिआं मिन्जो नैं ग्लाया गैया ऐ, तिआं ई होंगा |ACT	27	26	अपर अहां जो कुसी टापूये पर जाई रुकणा होंगा |”ACT	27	27	जाह्लू चौदमी रात आई, कन्ने अहां आधे समंदरे च भटकादे थे, तां आधिया राती दे लगभग किस्तियां चलाणे आळेयां जाणेया कि अहां कुस्की देसे च पुज्जणे आळे हन्न |  ACT	27	28	ताह्लू तिन्हां समंदरे दी गहराई नापणे पर दिख्या कि गहराई सठ फुट रैह्यी गैई, कन्ने जरा गां जाई करी भिरी गहराई नापी तां पंजताली फुट रैह्यी गैई |ACT	27	29	ताह्लू पत्थरिलिया जगाह नैं टकराणे दे डरे ते तिन्हां चाह्जे दे पचां आळे हिस्से चार तम्बू पाये, कन्ने भ्याग होणे दी कामना करदे रैह्य |ACT	27	30	अपर जाह्लू चाह्जे चलाणे आळे चाह्जे ते नठणा चाहंदे थे, कन्ने गलही च तम्बूये पाणे दे भाने किस्ती समंदरे च लौआई दित्ती;ACT	27	31	तां पौलुसें सूबेदारे नैं कन्ने सैनिकां नैं ग्लाया, “जे एह चाह्जे पर नी रैह्य, तां तुहां बी नी बची सकदे |”ACT	27	32	ताह्लू सैनिकां रस्से कटी करी किस्ती सट्टी दित्ती |ACT	27	33	जाह्लू भ्याग होणे आळी थी, ताह्लू पौलुसें एह ग्लाई करी, सारेयां जो खाणा -खाणे तांई समझाया, “आज चौदा दिन होये कि तुहां आस दिखदे -दिखदे भूखे रैह्य, कन्ने कुच्छ नी खादा |ACT	27	34	इसतांई तुहां जो समझांदा ऐ कि थोड़ा खाई लैया, जिसते तुहां दा बचाव होयें; क्जोकि तुहां च कुसी दा मुंडे दा बाळ बी नी पोंगा |”ACT	27	35	एह ग्लाई करी रोटी लैई करी तिन्हीं परमात्में दा धन्यावाद कित्ता कन्ने तोड़ी करी खाणा लग्गे |ACT	27	36	ताह्लू सैह सारे बी हौंसला रखी करी खाणा -खाणा लग्गे |ACT	27	37	अहां मिली करी चाह्जे च दो सौ छियत्र माणु थे |ACT	27	38	जाह्लू सैह खाणा खाई करी रज्जी गै, तां कणकां जो समंदरे च सट्टी करी चाह्जे जो हल्का करणा लग्गे |ACT	27	39	जाह्लू भ्याग होई तां तिन्हां तिस देसे जो नी पणछैणया, अपर इक्क खाड़ी दिखी जिसादा कंडा चौरस था, कन्ने सोचेया कि जे होई सके तां इस पर ही चाह्जे जो रोकन |ACT	27	40	ताह्लू तिन्हां तम्बूआं जो खोली करी समंदरे च छड्डी दित्ता कन्ने तिस ई बग्त पतवारां दे सारे रस्से खोली दित्ते, कन्ने हौआ दे सामणे अगला तरपाल चढ़ाई करी कंडे अल्ल चली गै |ACT	27	41	अपर दो समंदरां दे मिलणे दी जगाह पकड़ी करी तिन्हां चाह्जे जो रोकेया, कन्ने गलही तां धक्का खाई करी गड़ गैई कन्ने टळी नी सकी; अपर पचां दा हिस्सा जोरदार लेहरां नैं टूटणा लग्गा |ACT	27	42	ताह्लू सैनिकां दा एह वचार होया कि कैदियां जो मारी दैन, एह ना होयें कि कोई तैरी करी नठी नी जान |ACT	27	43	अपर सूबेदारें पौलुसे जो बचाणे दिया इच्छा नैं तिन्हां जो ऐदेया करणे ते रोकेया कन्ने एह ग्लाया, कि जेह्ड़े तैरी सकदे हन्न, पैहले कूदी करी कंडे पर चली जान; ACT	27	44	कन्ने होर कोई फटेयां पर, कन्ने कोई चाह्जे दियां होरनी चीज्जां दे सांहरे निकळी जान | इस तरीके नैं सारे बची गै |ACT	28	1	जाह्लू अहां बची गै, तां एह पता लगा कि एह दीप माल्टा नांये ते जाणेया जांदा ऐ |ACT	28	2	तित्थू देयां रैह्णे आळेयां अहां पर नोखी कृपा कित्ती; क्जोकि बरखा होणे दिया बजाह ते कन्ने ठण्ड थी, इसतांई तिन्हां अग्ग बाळी करी अहां सबना दा सुआगत कित्ता |ACT	28	3	जाह्लू पौलुसें लकड़ियां जो उंदळ बटोळी करी अग्गी पर रखी, तां इक्क सर्प लुकी करी निकळेया कन्ने तिसदे हत्थे नैं लटकी गैया |ACT	28	4	जाह्लू तिन्हां निवासियां सर्पे जो तिसदे हथे च लटकेया दिख्या, तां अप्पु च ग्लाया, “सच्ची ते एह माणु हत्यारा ऐ जे मतलब समंडरे ते बची गैया, तमी न्याय इसियो जिंदा नी रैह्णा दित्ता |”ACT	28	5	ताह्लू तिन्हीं सर्पे जो अग्गी च पाई दित्ता, कन्ने तिसियो कोई नकसान नी होया |ACT	28	6	अपर सैह इंतजार करा दे थे कि सैह सूजी जांगा या इकदम पैई करी मरी जांगा, अपर जाह्लू सैह बड़ी देर तिकर दिखदे रैह्य कन्ने दिख्या कि तिसियो कुच्छ बी नी होया, तां अपणी सोच बदली करी ग्लाया, “एह तां कोई देवता ऐ |”ACT	28	7	तिसा जगाह दी अक्खे बक्खे दी जमीन टापूये दे प्रधान पुबलियुस दी थी | तिन्हीं अहां जो अपणे घरें लैई जाई करी त्रै दिन मित्र चारे दी सेवा कित्ती |ACT	28	8	पुबलियुस दा बुड़ा बखारे नैं कन्ने खूने आळे दस्तां नैं बमार पैया था | अपर पौलुसें तिस अल्ल घरें जाई करी प्रार्थना कित्ती कन्ने तिस हत्थ रखी करी तिसियो खरा कित्ता |ACT	28	9	जाह्लू एह होया तां तिस दीपे दे बाकि बमार आये कन्ने खरे कित्ते |ACT	28	10	तिन्हां अहां दा बड़ा आदर कित्ता, कन्ने जाह्लू अहां चलणा लग्गे तां तिन्हां जेहड़ा कुच्छ अहां तांई जरूरी था, चाह्जे पर रखी दित्ता |ACT	28	11	त्रीं मीह्नेयां बाद अहां सिकन्दरिया दे इक्की चाह्जे च चली गै, जेह्ड़ा तिस दीपे चाह्ज ठंडी पर रुकेया था, चाह्जे आळे गां दे हिस्से पर दोळू भाऊआं दा नशाण था |ACT	28	12	12 सुरकुसा च तम्बू पाई करी अहां त्रै दिन रुकी रैह्य |ACT	28	13	तित्थू ते अहां घूमी करी रेगियुमे सैहरे च पुज्जे; तां अगले दिने दक्षिणी हौआ चली पैई, ताह्लू अहां दूये दिने पुतियुली सैहरे च आये | ACT	28	14	तित्थू अहां जो भाऊ मिले, कन्ने तिन्हां दे ग्लाणे पर अहां तिन्हां अल्ल सत दिन रैह्य; कन्ने इस तरीके नैं अहां रोम सैहरे जो चली पै |ACT	28	15	तित्थू ते भाऊ अहां दा समाचार सुणी करी अप्पियुस दे चौक कन्ने तीन कुस दूर अहां नैं मिलणे जो निकळी आये, जिन्हां जो दिखी करी पौलुसें परमात्में दा धन्यवाद कित्ता कन्ने हौंसला रखेया |ACT	28	16	जाह्लू अहां रोम सैहरे च पुज्जे, तां पौलुसें जो इक्की सैनिके नैं जेह्ड़ा तिसदी रखवाळी करदा था, किल्ले रैह्णे दा हुक्म मिली गैया |ACT	28	17	त्रीं दिना बाद तिन्हीं यहूदियां देयां खास लोका जो सदेया, कन्ने जाह्लू सैह किट्ठे होये तां तिन्हां नैं ग्लाया, “हे भाऊओ, मैं अपणेयां लोका दे या पितरां दे वर्ताव दे वरोध च कुच्छ बी नी किता, तमी कैदी बणाई करी यरुशलेमे ते रोमियां दे हुआले करी दित्ता गैया |ACT	28	18	18 तिन्हां मिन्जो परखी करी छड्डी दैणा चाया, क्जोकि मिन्जो मारणे आळा कोई दोस नी था |ACT	28	19	अपर जाह्लू यहूदी इस विरोध च ग्लाणा लग्गे, तां मिन्जो कैसरे दी दुहाई दैणा पैई : एह नी कि मिन्जो अपणेयां लोका पर कोई दोस लगाणा था | ACT	28	20	इसतांई मैं तिज्जो सदेया ऐ कि तिज्जो नैं मिलें कन्ने गल्ल बात करें; क्जोकि इस्त्राएल दिया आशा तांई मैं इसा जंजीरां नैं जकड़ेया ऐ |”ACT	28	21	तिन्हां तिस नैं ग्लाया, “ना अहां जो तेरे बारे च यहूदियां ते चिठियां मिलियां, कन्ने ना भाऊआं च कुणी आई करी तेरे बारे च कुच्छ दस्सेया कन्ने ना बुरा ग्लाया |ACT	28	22	अपर तेरी सोच क्या ऐ, सैई अहां तिज्जो ते सुणना चाहंदे हन्न, क्जोकि अहां जाणदे हन्न कि हर जगाह इस मते दे विरोधे च लोक गल्लां करदे हन्न |ACT	28	23	ताह्लू तिन्हां तिस तांई इक्क दिन रखेया, कन्ने बड़े भारी लोक तिस अल्ल किट्ठे होये, कन्ने सैह परमात्में दे राज्जे दी गवाही दिंदा, कन्ने मूसा दी व्यवस्था कन्ने भविष्यवक्तां दियां कताबां ते  यीशु दे बारे च समझाई समझाईकरी भ्यागा ते लैई करी संजा तिकर सणादा रैह्या  |ACT	28	24	ताह्लू कुच्छना तिन्हां गल्लां जो मन्नी लैया, कन्ने कुच्छना वसुआस नी कित्ता | ACT	28	25	जाह्लू सैह अप्पु च इक्क मत नी होये, तां पौलुसे दिया इसा गल्ला ग्लाणे पर चली गै, “पवित्र आत्मां यशायाह भविष्यवक्ता दिया बजाह ते तुहां दे पितरां नैं ठीक ई ग्लाया,ACT	28	26	‘जाईकरी इन्हां लोकां नैं ग्ला, कि सुणगे तां रैंह्गे, अपर नी समझगे, कन्ने दिखगे तां रैंह्गे, अपर नी बुझगे;ACT	28	27	क्जोकि इन्हां लोका दा मन मोटा कन्ने तिन्हां दे कान भारी होई गैयो, कन्ने तिन्हां अपणियां अंखी बंद करी लियां हन्न, एह नी होयें कि सैह कदी अंखी नैं दिखन कन्ने कन्नां नैं सुणन कन्ने मने कनैं समझन कन्ने भिरी, कन्ने मैं भिरी तिन्हां जो खरा करें |'ACT	28	28	अपर तुहां जाणा कि परमात्में दे इस उद्धारे दी कथा होरनी जातियां अल्ल घल्ली गैई ऐ, कन्ने सैह सुणगे |”ACT	28	29	जाह्लू तिन्हीं एह ग्लाया तां यहूदी अप्पु च बड़ी बैंह्स करणा लग्गे कन्ने तित्थू ते चली गै |ACT	28	30	सैह पूर दो साल अपणे किराये दे घरे च रैह्या,ACT	28	31	कन्ने जेह्ड़े तिस अल्ल ओंदे थे, तिन्हां सबना नैं मिलदा रैह्या कन्ने बिना रोका -टोका बड़ी हिम्मत रखीकरी परमातमें दे राज्जे दा प्रचार करदा कन्ने प्रभु यीशु मसीह दियां गल्लां सखांदा रैह्या | 