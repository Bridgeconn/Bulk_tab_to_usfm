1JN	1	1	तिसा जिन्दगिया दे वचने दे बारे च जेह्ड़ा शुरू ते था, जिसियो अहां सुणेया, कन्ने जिसियो अपणी अंखी नैं दिख्या, अपर जिसियो अहां त्याने लाई नैं दिख्या कन्ने हत्थां लाई दिख्या –1JN	1	2	एह जिन्दगी प्रकट होई, कन्ने अहां तिसा जो दिख्या, कन्ने तिसादी गवाही दिंदे हन्न कन्ने तुहां जो तिसा सदा दी जिन्दगिया दी सुसमाचार दिंदे हन्न जेह्ड़ा पिता सौगी था कन्ने अहां पर प्रकट होया –1JN	1	3	जेह्ड़ा कुच्छ अहां दिख्या कन्ने सुणेया ऐ तिसदी खबर तुहां जो बी दिंदे हन्न, इसतांई कि तुहां बी म्हारे सौगी साझी हन्न; कन्ने म्हारी एह साझेदारी पिता सौगी कन्ने तिसदे पुत्तर यीशु मसीह सौगी ऐ |1JN	1	4	कन्ने एह गल्लां अहां इसतांई लिखदे हन्न कि म्हारी खुशी पूरी होई जां |1JN	1	5	जेह्ड़ी खबर अहां तिसते सुणियो कन्ने तुहां जो सुणादे हन्न, सैह एह ऐ कि परमात्मां जोती ऐ कन्ने तिस च जरा बी नैहरा नी |1JN	1	6	अपर अहां ग्लां कि तिस सौगी म्हारी सहभागिता हन्न कन्ने भिरी नैहरे च चलदे, तां अहां झूठे हन्न कन्ने सचाईया पर नी चलदे;1JN	1	7	अपर जिआं सैह जोतिया च हन्न, तिआं ई अहां बी जोतिया च चलदे, तां इक्की दूये नैं साझेदारी रखदे हन्न, कन्ने तिसदे पुत्तर यीशु दा खून अहां जो सारे पापां ते शुद्ध करदा ऐ |1JN	1	8	जे अहां ग्लान कि अहां च कुच्छ बी पाप नी, तां अपणे आप्पे जो धोखा दिंदे हन्न, कन्ने अहां च सचाई नी |1JN	1	9	जे अहां अपणे पापां जो मन्नी लैंन, तां सैह म्हारे पापां जो माफ करणे कन्ने अहां जो सारे अधर्मे ते शुद्ध करणे जो वसुआसे जोग्गी कन्ने धर्मी हन्न | 1JN	1	10	जे अहां ग्लान कि अहां पाप नी कित्या, तां तिसियो झूठा ठेहरांदे हन्न, कन्ने तिसदा वचन अहां च नी हन्न | 1JN	2	1	हे मेरे जागतो, मैं एह गल्लां तुहां जो इसतांई लिखदा ऐ कि तुहां पाप ना करन; कन्ने जे कोई पाप करें, तां पिता परमात्में अल्ल अहां तांई इक्क मददगार ऐ, मतलब धर्मी यीशु मसीह;1JN	2	2	कन्ने सैई म्हारे पापां दा प्रायशिचत ऐ, कन्ने सिर्फ म्हारे ई नी अपर सारे संसारे दे पापां दा बी |1JN	2	3	जे अहां तिसदेयां हुक्मां जो मनदे, तां इसते अहां समझी लैंगे कि अहां तिसियो जाणदे हन्न |1JN	2	4	जेह्ड़ा कोई एह ग्लांदा ऐ, “मैं तिसियों जाणी गैया ऐ,” कन्ने तिसदेयां हुक्मां जो नी मनदा, सैह झूठा कन्ने तिस च कोई सचाई नी;1JN	2	5	अपर जेह्ड़ा कोई तिसदे वचना पर चलें, तिस च सचमुच परमात्में दा प्यार सिद्ध होया ऐ, इसते अहां जाणदे हन्न कि अहां तिस च हन्न |1JN	2	6	जेह्ड़ा कोई एह ग्लांदा ऐ कि मैं तिस च बणी रैंह्दा ऐ तां तिसियो चाइदा कि अप्पु बी तिआं ई चलें जिआं सैह चलदा था |1JN	2	7	हे मेरे प्यारे भाऊओ, मैं तुहां जो कोई नौआ हुक्म नी लिखदा, अपर सैई पराणा हुक्म जेह्ड़ा शुरू ते तुहां जो मिलेया ऐ; एह पराणा हुक्म सैह ई वचन ऐ जिसियो तुहां सुणेया ऐ |1JN	2	8	भिरी बी मैं तुहां जो नौआ हुक्म लिखदा ऐ, कन्ने एह तिस च कन्ने तुहां च सच्ची ठेहरांदी ऐ, क्जोकि नैहरा हटदा जांदा ऐ कन्ने सचाईया दी जोति हुण चमकणा लग्गी ऐ |1JN	2	9	जेह्ड़ा कोई एह ग्लांदा ऐ कि मैं जोती च ऐ कन्ने अपणे भाऊये नैं बैर रखदा ऐ, सैह अल्ली तिकर नैहरे च ई ऐ |1JN	2	10	जेह्ड़ा कोई अपणे भाऊये नैं प्यार रखदा ऐ सैह जोतिया च रैंह्दा ऐ, कन्ने ठोकर नी खाई सकदा ऐ |1JN	2	11	अपर जेह्ड़ा कोई अपणे भाऊये नैं बैर रखदा ऐ सैह नैहरे च ऐ कन्ने नैहरे च चलदा ऐ, कन्ने एह नी जाणदा कि कतांह चलेया ऐ, क्जोकि नैहरें तिसदियां अखियां अन्नियां करी दित्तियां हन्न |1JN	2	12	हे प्यारे जागतो, मैं तुहां जो इसतांई लिखदा ऐ कि तिसदे नांये ते तुहां पाप माफ होयो हन्न |1JN	2	13	हे पितरो, मैं तुहां जो इसतांई लिखदा ऐ कि जेह्ड़ा शुरू ते ऐ तुहां तिसियो जाणदे हन्न | हे जुआनों, मैं तुहां जो इसतांई लिखदा ऐ कि तुहां तिसा दुष्ट पर जय पाई ऐ | हे जागतो, मैं तुहां जो इसतांई लिख्या ऐ कि तुहां पिता जो जाणी गैयो हन्न |1JN	2	14	हे पितरो, मैं तुहां जो इसतांई लिख्या ऐ कि जेह्ड़ा शुरू ते ऐ तुहां तिसियो जाणी गै हन्न | हे जुआनों, मैं तुहां जो इसतांई लिख्या ऐ कि तुहां ताकतवर हन्न, कन्ने परमात्में दा वचन तुहां च रैंह्दा ऐ; कन्ने तुहां तिसा दुष्ट पर जय पाई ऐ |1JN	2	15	तुहां ना तां संसारे नैं कन्ने ना संसारे दी चिज्जां नैं प्यार रखा | जे कोई संसारे नैं प्यार रखदा ऐ, तां तिस च पिता दा प्यार नी ऐ |1JN	2	16	क्जोकि जेह्ड़ा कुच्छ संसारे च ऐ, मतलब शरीरे दियां इच्छां कन्ने अंखी दी इच्छा कन्ने तणखाई दा कमंड, सैह पिता दी तरफ ते नी अपर संसारे दी तरफ ते ऐ |1JN	2	17	संसार कन्ने तिसदियां इच्छां दोयो मिटटी जांदियां हन्न, अपर जेह्ड़ा परमात्में दी इच्छा पर चलदा ऐ सैह हमेशा बणी रैंह्गा |1JN	2	18	हे जागतो, एह आखरी बग्त ऐ; कन्ने जिआं तुहां सुणेया ऐ कि मसीह दा विरोधी ओणे आळा ऐ, तिस दे मताबक हुण बी मत्ते मसीह विरोधी उठी खड़ूतेयो हन्न; इसते अहां जाणदे हन्न कि एह आखरी बग्त ऐ |1JN	2	19	सैह निकळे तां अहां ते ई, अपर अहां च नी थे; क्जोकि जे सैह अहां दे होंदे, तां म्हारे सौगी रैंह्दे; अपर निकळी इसतांई गै कि एह प्रकट होन कि सैह सारे अहां च नी हन्न |1JN	2	20	कन्ने तुहां दा तां तिस पवित्र यीशु नैं अभिषेक होया ऐ, कन्ने तुहां सब कुच्छ जाणदे हन्न |1JN	2	21	मैं तुहां जो इसतांई नी लिख्या कि तुहां सच जो नी जाणदे, अपर इसतांई कि तिसियो जाणदे हन्न, कन्ने इसतांई कि कोई बी झूठ सचाईया दी तरफा ते नी |1JN	2	22	झूठा कुण ऐ, सिर्फ सैह जेह्ड़ा यीशु दे मसीह होणे ते मन्ना करदा ऐ; कन्ने मसीह दा विरोधी सैई ऐ, जेह्ड़ा पिता दा कन्ने पुत्तरे दा मन्ना करदा ऐ |1JN	2	23	जेह्ड़ा कोई पुत्तर दा मन्ना करदा ऐ तिस अल्ल पिता बी नी; जेह्ड़ा पुत्तर जो मन्नी लेंदा ऐ, तिस अल्ल पिता बी ऐ |1JN	2	24	जेह्ड़ा कुच्छ तुहां शुरू ते सुणेया ऐ, सैई तुहां च बणी रैंह्य; जेह्ड़ा तुहां शुरू ते सुणेया ऐ, अपर सैह तुहां च बणी रैंह्य तां तुहां बी पुत्तरे च कन्ने पिता च बणी रैंह्गे |1JN	2	25	कन्ने जिसदी तिन्हीं अहां नैं प्रतिज्ञा कित्ती सैह सदा दी जिन्दगी ऐ |1JN	2	26	मैं एह गल्लां तुहां जो तिन्हां दे बारे च लिखियां हन्न, जेह्ड़े तुहां जो भकांदे हन्न;1JN	2	27	अपर तुहां दा सैह अभिषेक जेह्ड़ा तिसदे पास्से ते कित्या, तुहां च बणेयां रैंह्दा ऐ; कन्ने तुहां जो इस दी जरूरत नी कि कोई तुहां जो सखां, अपर जिआं सैह अभिषेक जेह्ड़ा तिसदे पास्से ते कित्या तुहां जो सारियां गल्लां सखांदा ऐ, कन्ने एह सच्चा ऐ कन्ने झूठा नी; कन्ने जिआं तिन्हीं तुहां जो सखाया ऐ तिआं ई तुहां तिस च बणी रैंह्दे हन्न |1JN	2	28	हे जागतों, तिस च बणी रैह्या कि जाह्लू सैह प्रकट होयें तां अहां जो हिम्मत होयें, ओणे पर तिस सामणे शर्मिंदा ना होन | 1JN	2	29	जे तुहां जाणदे हन्न, कि सैह धर्मी ऐ, तां एह बी जाणदे हन्न कि जेह्ड़ा कोई धर्मे दा कम्म करदा ऐ सैह तिसते जम्मेया ऐ |1JN	3	1	दिखा, पिता अहां नैं कितणा प्यार कित्या ऐ कि अहां परमात्में दी औलाद केहलान; कन्ने अहां ऐ बी | इसा बजाह ते संसार अहां जो जाणदा, क्जोकि तिन्हीं तिसियो बी नी जाणेया |1JN	3	2	हे प्यारे भाऊओ, हुण अहां परमात्में दी औलाद हन्न, कन्ने अल्ली तिकर एह प्रकट नी होया कि अहां क्या कुच्छ होंगे! इतणां जाणदे हन्न कि जाह्लू सैह प्रकट होंगा तां तिस साइयां होंगे, क्जोकि तिसियो तिआं ई दिखगे जिआं सैह ऐ |1JN	3	3	कन्ने जेह्ड़ा कोई तिस पर एह आशा रखदा ऐ, सैह अपणे आप्पे जो तिआं ई पवित्र करदा ऐ जिआं सैह पवित्र ऐ |1JN	3	4	जेह्ड़ा कोई पाप करदा ऐ, सैह व्यवस्था दा विरोध करदा ऐ; कन्ने पाप तां व्यवस्था दा विरोध ऐ |1JN	3	5	तुहां जाणदे हन्न कि सैह इसतांई प्रकट होया कि पापां जो चुकी लैई जां; कन्ने तिसदे सभावे च पाप नी ऐ |1JN	3	6	जेह्ड़ा कोई तिस च बणी रैंह्दा ऐ, सैह पाप नी करदा; जेह्ड़ा कोई पाप करदा ऐ, तिन्हीं नी तां तिसियो दिख्या ऐ कन्ने ना तिसियो जाणेया ऐ |1JN	3	7	हे जागतों, कुसी दे भकाणे च मत ओआ | जेह्ड़ा धर्मे दे कम्म करदा ऐ, सैई तिस साइयां धर्मी ऐ |1JN	3	8	जेह्ड़ा कोई पाप करदा ऐ सैह सैताने दे पास्से ते ऐ, क्जोकि सैतान शुरू ते ई पाप करदा आया ऐ | परमात्में दा पुत्तर इसतांई प्रकट होया कि सैताने दे कम्मां दा नाश करें |1JN	3	9	जेह्ड़ा कोई परमात्में ते जम्मेया ऐ सैह पाप नी करदा; क्जोकि तिसदा बीई तिस च बणेयां रैंह्दा ऐ, कन्ने सैह पाप करी ई नी सकदा क्जोकि परमात्में ते जम्मेया ऐ |1JN	3	10	इसी ते परमात्में दी औलादा कन्ने सैताने दी औलादा दा पता चलदा ऐ; जेह्ड़ा कोई धर्मे दे कम्म नी करदा सैह परमात्में नैं नी, कन्ने ना सैह जेह्ड़ा अपणे भाऊये नैं प्यार नी रखदा |1JN	3	11	क्जोकि जेह्ड़ी खबर तुहां शुरू ते सुणियों, सैह एह ऐ कि अहां इक्की दूये नैं प्यार रखन;1JN	3	12	कन्ने कैने साइयां मत बणा जेह्ड़ा तिस दुष्ट ते था, कन्ने जिन्हीं अपणे भाऊ जो मारेया था | कन्ने तिसियो कुसा बजाह ते मारेया था, इसा बजाह ते कि तिसदे कम्म बुरे थे, कन्ने तिसदे भाऊये दे कम्म धर्मे दे थे |1JN	3	13	हे भाऊयो, जे संसार तुहां नैं बैर करदा ऐ तां हैराण मत होंदे |1JN	3	14	अहां जाणदे हन्न कि अहां मौता ते पार होई नैं जिन्दगिया च पुज्जदे हन्न; क्जोकि अहां भाऊआं नैं प्यार रखदे हन्न | जेह्ड़ा प्यार नी रखदा सैह मौता दी हालता च रैंह्दा ऐ |1JN	3	15	जेह्ड़ा कोई अपणे भाऊये नैं बैर रखदा ऐ, सैह खूनी ऐ; कन्ने तुहां जाणदे हन्न कि कुसी बी खूनिये च सदा दी जिन्दगी नी रैंह्दी |1JN	3	16	अहां नैं प्यार इस ते जाणेया कि तिन्हीं म्हारे तांई अपणी जान्न दैई दित्ती; कन्ने अहां जो बी भाऊआं तांई जान्न दैणा चाइदी |1JN	3	17	अपर जिस कुसी अल्ल संसारे दी धन दौलत होयें कन्ने सैह अपणे भाऊये जो कंगाल दिखी नैं तिस पर तरस खाणा नी चां, तां तिस च परमात्में दा प्यार कियां बणेया रैह्यी सकदा ऐ |”1JN	3	18	हे जागतों, अहां वचने ते कन्ने जीभा ते ई नी, अपर कम्मे कन्ने सचाईया दिया बजाह ते बी प्यार करन |1JN	3	19	इसी ते अहां जाणगे कि अहां सचाईया दे हन्न; कन्ने जिसा गल्ला च म्हारा मन अहां जो दोस दिंगा तिस दे बारे च अहां तिसदे सामने अपणे अपणे मने जो हौंसला दैई सकगे;1JN	3	20	क्जोकि परमात्मां म्हारे मने ते बडा ऐ, कन्ने सब किच्छ जाणदा ऐ |1JN	3	21	हे प्यारे भाऊओ, जे म्हारा मन अहां जो दोस ना दें, तां अहां जो परमात्में सामणे हिम्मत होंदी ऐ;1JN	3	22	कन्ने जेह्ड़ा किच्छ अहां मंगदे हन्न, सैह अहां जो तिसते मिलदा ऐ, क्जोकि अहां तिसदेयां हुक्मां जो मनदे हन्न कन्ने जेह्ड़ा तिसियो भांदा ऐ सैई करदे हन्न |1JN	3	23	तिसदा हुक्म एह ऐ कि अहां तिसदे पुत्तर यीशु मसीह दे नांये पर वसुआस करन, कन्ने जिआं तिन्हीं अहां जो हुक्म दित्या ऐ तिस दे मताबक अप्पु च प्यार रखन | 1JN	3	24	कन्ने जेह्ड़ा तिसदे हुक्मां जो मनदा ऐ, सैह तिस च कन्ने सैह तिन्हां च बणी रैंह्दा ऐ, कन्ने इसी ते मतलब तिसा आत्मां ते जेह्ड़ी तिन्हीं अहां जो दित्तियो ऐ, अहां जाणदे हन्न कि सैह अहां च बणी रैंह्दा ऐ | 1JN	4	1	हे प्यारे भाऊओ, हर इक्क आत्मां दा वसुआस मत करा, अपर आत्मां जो परखा कि सैह परमात्में दे पास्से ते ऐ कि नी; क्जोकि मते झूठे भविष्यवक्ता संसारे च निकळी खड़ूतेयो हन्न |1JN	4	2	परमात्में दी आत्मां जो तुहां इस तरीके नैं पणछैणी सकदे हन्न; जेह्ड़ी आत्मां मन्नी लैंदी ऐ कि यीशु मसीह शरीरे च होई नैं आया ऐ सैह परमात्में दे पास्से ते ऐ,1JN	4	3	कन्ने जेह्ड़ी आत्मां यीशु जो नी मनदी, सैह परमात्में दे पास्से ते नी; कन्ने सैई तां मसीह दे विरोधिये दी आत्मां ऐ, जिसदी चर्चा तुहां सुणी चुकेयो कि सैह ओणे आळा ऐ; कन्ने हुण बी संसारे च ऐ |1JN	4	4	हे जागतों, तुहां परमात्में दे हन्न, कन्ने तुहां तिन्हां पर जय पाई ऐ; क्जोकि जेह्ड़ा तुहां च ऐ सैह तिसते जेह्ड़ा संसारे च ऐ, बडा ऐ |1JN	4	5	सैह संसारे दे हन्न, इसा बजाह ते सैह संसार दी गल्लां ग्लांदे हन्न, कन्ने संसार तिन्हां दी सुणदा ऐ |1JN	4	6	अहां परमात्में दे हन्न | जेह्ड़ा परमात्में जो जाणदा ऐ, सैह म्हारी सुणदा ऐ; जेह्ड़ा परमात्में जो नी जाणदा सैह म्हारी नी सुणदा | इस तरांह अहां सच दी आत्मां कन्ने भ्रम दी आत्मां जो पणछैणी लैंदे हन्न |1JN	4	7	हे मेरे प्यारे भाऊओ, अहां अप्पु च प्यार रखन; क्जोकि प्यार परमात्में ते ऐ | जेह्ड़ा कोई प्यार करदा ऐ, सैह परमात्में ते जम्मेया ऐ कन्ने परमात्में जो जाणदा ऐ |1JN	4	8	जेह्ड़ा प्यार नी रखदा सैह परमात्में जो नी जाणदा, क्जोकि परमात्मां प्यार ऐ |1JN	4	9	जेह्ड़ा प्यार परमात्में अहां नैं रखदा ऐ, सैह इस ते प्रकट होया कि परमात्में अपणे इकलौते पुत्तरे जो संसार च घल्लया ऐ कि अहां तिसदिया बजाह ते जिन्दगी पान |1JN	4	10	प्यार इस च नी कि अहां परमात्में नैं प्यार कित्ता, अपर इस च ऐ कि तिन्हीं अहां नैं प्यार कित्ता कन्ने म्हारे पापां दे मटाणे तांई अपणे पुत्तरे जो घल्लया |1JN	4	11	हे मेरे प्यारे भाऊओ, जाह्लू परमात्में अहां नैं देह्या प्यार कित्ता, तां अहां जो बी अप्पु च प्यार रखणा चाइदा |1JN	4	12	परमात्में जो कदी कुणी नी दिख्या; जे अहां अप्पु च प्यार रखन, तां परमात्मां अहां च बणी रैंह्दा ऐ कन्ने तिसदा प्यार अहां च सिद्ध होई गैया ऐ |1JN	4	13	इसी ते अहां जाणदे हन्न कि अहां तिस च बणी रैंह्दे हन्न, कन्ने सैह अहां च; क्जोकि तिन्हीं अपणी आत्मां च अहां जो दित्या ऐ |1JN	4	14	अहां दिखी बी लैया कन्ने गवाही दिंदे हन्न कि पितें पुत्तरे जो संसारे दा उद्धारकर्ता करी नैं घल्लया ऐ |1JN	4	15	जेह्ड़ा कोई एह मन्नी लैंदा ऐ कि यीशु परमात्में दा पुत्तर ऐ, परमात्मां तिस बणी रैंह्दा ऐ, कन्ने सैह परमात्में च |1JN	4	16	जेह्ड़ा प्यार परमात्मां अहां नैं रखदा ऐ, तिस जो अहां जाणी गै कन्ने अहां जो तिसदा वसुआस ऐ | परमात्मां प्यार ऐ, कन्ने जेह्ड़ा प्यार च बणी रैंह्दा ऐ, कन्ने परमात्मां तिस च बणेयां रैंह्दा ऐ |1JN	4	17	इसी ते प्यार अहां च सिद्ध होया कि अहां जो न्याय दे दिन हिम्मत होयें; क्जोकि जिआं सैह ऐ तिआं ई संसारे च अहां बी हन्न |1JN	4	18	प्यारे च डर नी होंदा, अपर सिद्ध प्यार डरे जो दूर करी दिंदा ऐ; क्जोकि डर दा रिश्ता सज्जा नैं होंदा ऐ, कन्ने जेह्ड़ा डरदा ऐ सैह प्यारे च सिद्ध नी होया |1JN	4	19	अहां इसतांई प्यार करदे हन्न, कि पैहले तिन्हीं अहां नैं प्यार कित्ता |1JN	4	20	जे कोई ग्लां, मैं परमात्में नैं प्यार रखदा ऐ,” कन्ने अपणे भाऊये ते जिसियो तिन्हीं दिख्या ऐ प्यार नी रखदा, तां सैह परमात्में नैं बी जिसियो तिन्हीं नी दिख्या प्यार नी रखी सकदा | 1JN	4	21	कन्ने परमात्में ते अहां जो एह हुक्म मिलेया ऐ, कि जेह्ड़ा कोई परमात्में नैं प्यार रखदा ऐ सैह अपणे भाऊये नैं बी प्यार रखें | 1JN	5	1	जिसदा एह वसुआस ऐ कि यीशु ई मसीह ऐ, सैह परमात्में ते पैदा होया ऐ; कन्ने जेह्ड़ा कोई पैदा करणे आळे नैं प्यार रखदा ऐ, सैह तिस नैं बी प्यार रखदा ऐ जेह्ड़ा तिसते पैदा होया |1JN	5	2	जाह्लू अहां परमात्में नैं प्यार रखदे हन्न कन्ने तिसदे हुक्मां जो मनदे हन्न, तां इसी ते अहां जाणदे हन्न कि अहां परमात्में दियां औलादां नैं प्यार रखदे हन्न |1JN	5	3	क्जोकि परमात्में नैं प्यार रखणा एह ऐ कि अहां तिसदे हुक्मां जो मनन; कन्ने तिसदे हुक्म ओखे नी |1JN	5	4	क्जोकि जेह्ड़ा कुच्छ परमात्में ते पैदा होया ऐ, सैह संसार पर जय हासल करदा ऐ; कन्ने सैह जीत जिसा नैं संसारे पर जय हासल होंदी ऐ म्हारा वसुआस ऐ |1JN	5	5	संसारे पर जय पाणे आळा कुण ऐ, सिर्फ सैह जिसदा एह वसुआस ऐ कि यीशु परमात्में दा पुत्तर ऐ |1JN	5	6	ऐही ऐ सैह जेह्ड़ा पाणिये कन्ने खूने दिया बजाह ते आया था, अपर यीशु मसीह: सैह ना सिर्फ पाणिये दिया बजाह ते अपर पाणी कन्ने खून दूनी दिया बजाह ते आया था |1JN	5	7	कन्ने जेह्ड़ी गवाही दिंदा ऐ, सैह आत्मां ऐ; क्जोकि आत्मां सच ऐ |1JN	5	8	गवाही दैणे आळे त्रे हन्न, आत्मां, कन्ने पाणी, कन्ने खून; कन्ने त्रेयो इक्की गल्लां पर राज्जी हन्न |1JN	5	9	जाह्लू अहां माणुओं दी गवाही मन्नी लैंदे हन्न, तां परमात्में दी गवाही तां तिसते बधी नैं ऐ; कन्ने परमात्में दी गवाही एह ऐ कि तिन्हीं अपणे पुत्तर दे बारे च गवाही दित्ती ऐ |1JN	5	10	जेह्ड़ा परमात्में दे पुत्तरे पर वसुआस करदा ऐ सैह अपणे ई च गवाही रखदा ऐ | जिन्हीं परमात्में पर वसुआस नी कित्ता तिन्हीं तिसियो झूठा ठेहराया, क्जोकि तिन्हीं तिसा गवाही पर वसुआस नी कित्ता जेह्ड़ा परमात्में अपणे पुत्तरे दे बारे च गवाही दित्ती ऐ |1JN	5	11	कन्ने सैह गवाही एह ऐ कि परमात्में अहां जो सदा दी जिन्दगी दित्ती ऐ, कन्ने एह जिन्दगी तिसदे पुत्तरे च ऐ |1JN	5	12	जिस अल्ल पुत्तर ऐ, तिस अल्ल जिन्दगी ऐ; कन्ने जिस अल्ल परमात्में दा पुत्तर नी, तिस अल्ल जिन्दगी बी नी ऐ |1JN	5	13	मैं तुहां जो जेह्ड़ा परमात्में दे पुत्तरे दे नांये पर वसुआस करदे हन्न, इसतांई लिख्या ऐ कि तुहां जाणन कि सदा दी जिन्दगी तुहां दी ऐ |1JN	5	14	कन्ने अहां जो परमात्में सामणे जेह्ड़ा हिम्मत होंदी ऐ, सैह एह ऐ; कि अपर अहां तिसदिया इच्छा मताबक कुच्छ मंगदे हन्न, तां सैह म्हारी सुणदा ऐ |1JN	5	15	जाह्लू अहां जाणदे हन्न कि जेह्ड़ा कुच्छ अहां मंगदे हन्न सैह म्हारी सुणदा ऐ, तां एह बी जाणदे हन्न कि जेह्ड़ा कुच्छ अहां तिसते मंगया, सैह पाया ऐ |1JN	5	16	जे कोई अपणे भाऊये जो इयां पाप करदे दिखे जिसदा फळ मौत ना होयें, तां विणती करें, कन्ने परमात्में तिसियो तिन्हां तांई, जिन्हां इआं पाप कित्ता ऐ जिसदा फळ मौत ना होयें, जिन्दगी दिंगा | पाप देह्या बी होंदा ऐ जिसदा फळ मौत ऐ; इसदे बारे च मैं विणती करणे तांई नी ग्लांदा |1JN	5	17	सब तरांह दा अधर्म तां पाप ऐ, अपर एदेया पाप्प बी ऐ जिसदा फळ मौत नी |1JN	5	18	अहां जाणदे हन्न, कि जेह्ड़ा कोई परमात्में ते पैदा होया ऐ, सैह पाप नी करदा; अपर जेह्ड़ा परमात्में ते पैदा होया, तिसियो सैह बचाई रखदा ऐ, कन्ने सैह दुष्ट तिसियो छूई नी पांदा |1JN	5	19	अहां जाणदे हन्न कि अहां परमात्में ते हन्न, कन्ने सारा संसार तिस दुष्टे दे वशे च पैया ऐ |1JN	5	20	अहां एह बी जाणदे हन्न कि परमात्में दा पुत्तर आई गैया ऐ कन्ने तिन्हीं अहां जो समझ दित्तियो ऐ कि अहां तिस सच्चे जो पणछैणन; कन्ने अहां तिस च जेह्ड़ा सच ऐ, मतलब तिसदे पुत्तर यीशु मशीह च रैंह्दे हन्न | सच्चा परमात्मां कन्ने  सदा दी जिन्दगी ऐही ऐ | 1JN	5	21	हे मेरे जागतो, अपणे आप्पे जो मूरतां ते बचाई रखा | 