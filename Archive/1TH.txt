1TH	1	1	पौलुस कन्ने सिलवानुस कन्ने तीमुथियुसे दे पास्से ते थिस्सलूनीकियों दी कलेसिया दे नां जेह्ड़े पिता परमात्में कन्ने प्रभु यीशु मसीह च हन्न : अनुग्रह कन्ने शांति मिलदी रैंह्य |1TH	1	2	अहां अपणी प्रार्थनां च तुहां जो याद करदे कन्ने सदा तुहां सबना दे बारे च परमात्में दा धन्यावाद करदे हन्न,1TH	1	3	कन्ने अपणे पिता परमात्में दे सामणे तुहां दे वसुआसे दे कम्म कन्ने प्यार दी मेहणत, कन्ने म्हारे प्रभु यीशु मसीह च आशा दी धीरता जो हमेशा याद करदे हन्न |1TH	1	4	हे भाऊओ, परमात्में दे प्यारेयो लोकों, अहां जाणदे हन्न कि तुहां चुणेयो हन्न |1TH	1	5	क्जोकि म्हारा सुसमाचार तुहां अल्ल ना सिर्फ शब्द मात्र ई सामर्थ कन्ने पवित्र आत्मां च, कन्ने बड़े निश्चय सौगी पुज्या ऐ; जिआं तुहां जाणदे हन्न कि अहां तुहां तांई तुहां बीच किआं बणी गै |1TH	1	6	तुहां तिस बडे क्लेशे च, पवित्र आत्मां दी खुशिया सौगी वचना जो मन्नी करी म्हारी कन्ने प्रभुये साइयां चाल चलणा लग्गे |1TH	1	7	ऐत्थू तिकर कि मकिदुनिया कन्ने अखया दे सारे वसुआसियां तांई तुहां नमूना बणैं |1TH	1	8	क्जोकि तुहां ऐत्थू ते ना सिर्फ मकिदुनिया कन्ने अखया च प्रभु दा वचन सुणाया गैया, अपर तुहां दे वसुआसे दी जेह्ड़ा परमात्में पर ऐ, हर जगाह च एह चर्चा फैली गैई कि अहां जो दस्सणे दी जरूरत नी ऐ |1TH	1	9	क्जोकि सैह अप्पु ई म्हारे बारे च दस्सदे हन्न कि तुहां अल्ल म्हारा ओणा किआं होया; कन्ने तुहां कदेइयां मूरतां ते परमात्में कनारे फिरे तांकि जिंदे कन्ने सच्चे परमात्में दी सेवा करा,1TH	1	10	कन्ने तिसदे पुत्तरे दे सुअर्गे ते ओणे दा इंतजार करदे रैह्या जिसियो तिन्हीं मरेयां ते जिंदा कित्या, मतलब यीशु दी, जेह्ड़ा अहां जो ओणेआळे प्रकोपे ते बचांदा ऐ | 1TH	2	1	हे भाऊओ, तुहां अप्पु ई जाणदे हन्न कि म्हारा तुहां अल्ल ओणां बेकार नी होया,1TH	2	2	अपर तुहां अप्पु ई जाणदे हन्न कि पैहले फिलिप्पी च दुख झेलणे कन्ने बुरा सताव सेहणे दे बाद बी म्हारे परमात्में अहां जो इतणी हिम्मत दित्तियो, कि अहां परमात्में दा सुसमाचार भारी विरोधां दे होणे दे बाबजूद बी तुहां जो सणाई सकन |1TH	2	3	क्जोकि म्हारी शिक्षा ना भ्रम ते ऐ कन्ने ना अशुद्धता ते, कन्ने ना छले सौगी ऐ;1TH	2	4	अपर जिआं परमात्में अहां जो काबल समझी करी सुसमाचार दित्या, तां अहां तिआं ई वखान करदे हन्न, कन्ने इस च माणुआं जो नी, अपर परमात्में जो जेह्ड़ा म्हारे मनां जो जांचदा ऐ, खुश करदा ऐ |1TH	2	5	क्जोकि तुहां जाणदे हन्न कि अहां ना तां कदी नुकताचीनियां दी गल्लां करदे थे, कन्ने ना लालचे तांई भाना करदे थे, परमात्में दे गवाह हन्न;1TH	2	6	कन्ने हलांकि अहां मसीह दे प्रेरित होणे दिया बजाह ते तुहां पर भार पाई सकदे थे, भिरी बी अहां लोकां ते आदर नी चाहंदे थे, कन्ने ना तुहां ते, ना होर कुसी ते |1TH	2	7	अपर जिआं मां अपणे बच्चेयां जो पाळदी पोसदी ऐ, तिआं ई अहां बी तुहां बीच रैह्यी करी कोमलता दस्सी ऐ;1TH	2	8	कन्ने तिआं ई अहां तुहां दी लालसा करदे होये, ना सिर्फ परमात्में दा सुसमाचार पर अपणी अपणी जान्न बी तुहां जो दैणे जो त्यार थे, इसतांई कि तुहां म्हारे प्यारे होई गैयो थे |1TH	2	9	क्जोकि, हे भाऊओ, तुहां म्हारी मेहणत कन्ने दुखां जो याद रखदे हन्न; कि अहां इसतांई रात दिन कम्म धंधा करदे होये तुहां च परमात्में दा सुसमाचार प्रचार कित्ता कि तुहां च कुस पर बी भार ना होन |1TH	2	10	तुहां अप्पु ई गवाह हन्न, कन्ने परमात्मां बी गवाह ऐ कि तुहां वसुआसियां दे बीच म्हारा वर्ताव कदेया पवित्र कन्ने धार्मिक कन्ने वेकसूर रैह्या |1TH	2	11	तुहां जाणदे हन्न कि जिआं पिता अपणे जागतां नैं वर्ताव करदा ऐ तिआं ई अहां बी तुहां च हर इक्की जो शिक्षा दिंदे, कन्ने शांति दिंदे, कन्ने समझांदे थे |1TH	2	12	कि तुहां दा चाल चलण परमात्में लायक होया, जेह्ड़ा तुहां जो अपणे राज्ज च कन्ने महिमा च सददा ऐ |1TH	2	13	इसतांई अहां बी परमात्में दा धन्यावाद हमेशा करदे हन्न कि जाह्लू म्हारिया बजाह ते परमात्में दे सुसमाचारे दा वचन तुहां अल्ल पुज्जया, तां तुहां तिसियो माणुआं दा नी अपर परमात्में दा वचन समझी नैं (कन्ने सचमुच एह ऐदेया ई ऐ) स्वकार कित्ता; कन्ने सैह तुहां वसुआसियां च जेह्ड़े वसुआस रखदे हन्न, प्रभावशाली ऐ |1TH	2	14	इसतांई कि तुहां हे भाऊओ, परमात्में दी तिन्हां कलेसियां साइयां चाल चलणा लग्गे जेह्ड़ियां यहूदिया च मसीह यीशु च हन्न, क्जोकि तुहां बी अपणे लोकां ते तिआं ई दुख झेलया जिआं तिन्हां यहूदियां च पाया था |1TH	2	15	जिन्हां प्रभु यीशु जो कन्ने भविष्यवक्तां जो बी मारी दित्ता कन्ने अहां जो सताया, कन्ने परमात्मां तिन्हां ते खुश नी; कन्ने सैह सारे माणुआं दा विरोध करदे हन्न,1TH	2	16	कन्ने सैह होरनी जातियां नैं तिन्हां दे उद्धारे तांई गल्लां करणे ते अहां जो रोकदे हन्न कि सदा अपणे पापां दा घड़ा भरदे हन्न, अपर तिन्हां पर परमात्में दा प्रकोप आई पैया ऐ |1TH	2	17	हे भाऊओ, जाह्लू अहां थोड़ी देर तांई मने च नी अपर प्रकट च तुहां ते लग्ग होई गैयो थे, तां अहां बड़ी  लालसा सौगी तुहां दा मुँ दिखणे तांई बड़ी कोशश कित्ती |1TH	2	18	इसतांई अहां (मतलब मिन्जो पौलुसें) इक्क बरी नी अपर दो बरी तुहां अल्ल ओणां चाया, अपर सैताने अहां जो रोकी रखया |1TH	2	19	भला म्हारी आशा या खुशिया या बढ़ाई दा मुकट क्या ऐ? क्या म्हारे प्रभु यीशु दे सामणे तिसदे ओणे दे बग्त तुहां नी होंगे?1TH	2	20	म्हारी बड़ाई कन्ने खुशी तुहां ई हन्न | 1TH	3	1	इसतांई जाह्लू अहां ते होर नी रैह्यी होया, तां अहां एह सोचेया कि एथेंस च किल्ले रैह्यी जान;1TH	3	2	कन्ने अहां तीमुथियुसे जो, जेह्ड़ा मसीह दे सुसमाचारे च म्हारा भाऊ कन्ने परमात्में दा सेवक ऐ, इसतांई घल्लया कि सैह तुहां जो पक्का करें कन्ने तुहां दे वसुआसे दे बारे च तुहां जो समंझा,1TH	3	3	कि कोई इन्हां क्लेशां दिया बजाह ते डगमगाई नी जां | क्जोकि तुहां अप्पु जाणदे हन्न कि अहां इन्हां तांई ठेहराये हन्न |1TH	3	4	क्जोकि पैहले ई, जाह्लू अहां तुहां अल्ल थे तां तुहां ग्ला करदे थे कि अहां जो क्लेश झेलणे पोंणे कन्ने इआं ई होया ऐ, जिआं कि तुहां जाणदे बी हन्न |1TH	3	5	इसा बजाह ते जाह्लू मिन्जो ते होर नी रैह्यी होया तां  तुहां दे वसुआसे दा हाल जाणने तांई घल्लया, कि कुत्की इआं ना होयें कि परीक्षा करणेआळे तुहां दी परीक्षा कित्ती होयें, कन्ने म्हारी मेहणत बेकार होई गैई होयें |1TH	3	6	अपर हुण तीमुथियुसें, जेह्ड़ा तुहां अल्ले ते म्हारे अल्ल आई करी, तुहां दा वसुआस कन्ने प्यार दा सुसमाचार सणाया कन्ने इसा गल्ला जो बी सणाया कि तुहां सदा प्यार नैं अहां जो याद करदे हन्न, कन्ने म्हारे दिखणे दी लालसा रखदे हन्न, जिआं अहां बी तुहां जो दिखणे दी |1TH	3	7	इसतांई हे भाऊओ, अहां अपणे सारे दुख कन्ने क्लेशे च तुहां दे वसुआसे ते तुहां दे बारे च शांति पाई |1TH	3	8	क्जोकि हुण जे तुहां प्रभु च पक्के रैह्न तां अहां जिंदे हन्न |1TH	3	9	कन्ने जितणी खुशी अहां जो तुहां दिया बजाह ते अपणे परमात्में सामणे ऐ, तिसदे बदले तुहां दे बारे च अहां कुस तरीके नैं परमात्में दा धन्यावाद करन?1TH	3	10	अहां रात दिन बड़ी प्रार्थना करदे रैंह्दे हन्न कि तुहां दा मुँ दिखन कन्ने तुहां दे वसुआसे दी कमी पूरी करन |1TH	3	11	हुण म्हारा परमात्मां कन्ने पिता अप्पु ई कन्ने म्हारा प्रभु यीशु, तुहां अल्ल ओणे च म्हारी अगुवाई करें;1TH	3	12	कन्ने प्रभु इआं करें कि जिआं अहां तुहां नैं प्यार रखदे हन्न, तिआं ई तुहां दा प्यार बी अप्पु च कन्ने सारे माणुआं सौगी बधधा जां, कन्ने उन्नति करदा जां,1TH	3	13	तांकि सैह तुहां दे मनां जो इन्हां पक्का करें कि जाह्लू म्हारा प्रभु यीशु अपणे सब पवित्र लोकां सौगी ओयें, तां सैह म्हारे परमात्में कन्ने पिता दे सामणे पवित्रता च बेकसूर ठेहरें |1TH	4	1	इसतांई हे भाऊओ, अहां तुहां नैं विणती करदे हन्न कन्ने तुहां जो प्रभु यीशु च समझांदे हन्न कि जिआं तुहां अहां ते काबल चाल चलणा कन्ने परमात्में जो खुश करणा सिखया ऐ, कन्ने जिआं तुहां चलदे बी हन्न, तिआं ई होर बी बधदे जा |1TH	4	2	क्जोकि तुहां जाणदे हन्न कि अहां प्रभु यीशु दे पास्से ते तुहां जो कुण कुण देह्या हुक्म दित्ता |1TH	4	3	कजोकि परमात्में दी इच्छा एह ऐ कि तुहां पवित्र बणा व्यभिचार ते बची रैह्या,1TH	4	4	कन्ने तुहां च हर इक्क माणु पवित्रता कन्ने आदरे नैं अपणियां लाड़िया जो हासल करणा जाणन,1TH	4	5	कन्ने एह कम्म इच्छा ते नी, कन्ने ना तिन्हां जातियां साइयां जेह्ड़ियां परमात्में जो नी जाणदियां,1TH	4	6	कि इसा गल्ला च कोई अपणे भाऊये जो ना ठगें, कन्ने ना तिस पर दांव चलां, क्जोकि प्रभु इन्हां सारियां गल्लां दा बदला लैणे आळा ऐ; जिआं कि अहां पैहलें ई तुहां नैं ग्लाया दस्सया बी था |1TH	4	7	क्जोकि परमात्में अहां जो अशुद्ध होणे तांई नी, अपर पवित्र होणे तांई सदेया ऐ |1TH	4	8	इसा बजाह ते जेह्ड़ा इसियो घटिया समझदा ऐ, सैह माणुये जो नी अपर परमात्में जो घटिता समझदा ऐ, जेह्ड़ा अपणा पवित्र आत्मां तुहां जो दिंदा ऐ |1TH	4	9	अपर भाई चारे दे प्यारे दे बारे च एह जरूरत नी ऐ कि मैं कुच्छ लिखें, क्जोकि अप्पु च प्यार रखणा तुहां अप्पु ई परमात्में ते सिखया ऐ,1TH	4	10	कन्ने सारे मकिदुनिया दे सारे भाऊआं सौगी इआं बी करदे हन्न | अपर हे भाऊओ, अहां तुहां जो समझांदे हन्न कि होर बी बधदे जा,1TH	4	11	कन्ने जिआं अहां तुहां जो हुक्म दित्या ऐ, तिआं ई चुप चाप रैह्णे कन्ने अपणा अपणा कम्म कार करणे कन्ने अपणे अपणे हत्थां नैं कमाणे दी कोशश करा;1TH	4	12	कि बाहरआळेयां नैं माणुआं साइयां वर्ताव करा, कन्ने तुहां जो कुसा बी चीज्जा दी कमी ना होयें |1TH	4	13	हे भाऊओ, अहां नी चाहंदे कि तुहां तिन्हां दे बारे च जेह्ड़े सोंदे हन्न, अनजान रैह्या; इआं ना होयें कि तुहां दूयेयां साइयां शोक करन जिन्हां जो कि आशा नी ऐ |1TH	4	14	क्जोकि अहां जे वसुआस करदे हन्न कि यीशु मरेया कन्ने जिंदा बी होया, तां तिआं ई परमात्में तिन्हां जो बी जेह्ड़े यीशु च सोई गैयो हन्न, तिस सौगी लैई ओंगा |1TH	4	15	क्जोकि अहां प्रभु दे वचने मताबक तुहां नैं एह ग्लांदे हन्न कि अहां जेह्ड़े जिंदे हन्न कन्ने प्रभु दे ओणे तिकर बची रैंह्गे, सुतेयां ते कदी गां नी बधगे |1TH	4	16	क्जोकि प्रभु अप्पु ई सुअर्गे ते लौंगा; कन्ने तिस बग्त ललकार, कन्ने प्रधान दूते दा शब्द सणाई दिंगा, कन्ने परमात्में दी तुरही बजगी; कन्ने जेह्ड़े मसीह च मरेयो हन्न, सैह पैहलें जिंदे होंगे |1TH	4	17	ताह्लू अहां जेह्ड़े जिंदे कन्ने बची रैंह्गे, तिन्हां सौगी बदलां पर चुकी लैणे हन्न कि हौआ च प्रभुये नैं मिलन; कन्ने इन्हीं साह्भें अहां सदा प्रभुये सौगी रैंह्गे |1TH	4	18	इस तरांह इन्हां गल्लां ते इक्की दूये जो शान्ति दैया करा |1TH	5	1	अपर हे भाऊओ, इसदी कोई जरूरत नी कि बग्तां कन्ने कालां दे बारे तुहां अल्ल कुच्छ लिख्या जां  |1TH	5	2	क्जोकि तुहां अप्पु च ठीक ठाक जाणदे हन्न कि जिआं राती चोर ओंदा ऐ, तिआं ई प्रभु दा दिन ओणेआळा ऐ |1TH	5	3	जाह्लू लोक ग्लांगे, कि सब कुच्छ ठीक ठाक ऐ" कन्ने कुच्छ डर नी,” तां तिन्हां पर अचानक विनाश आई पोंगा, जिआं इक्क लैरथी जणासा जो इक्क बच्चे जम्णे पीड़; कन्ने सैह कुसी बी तरीके नैं नी बचगे |1TH	5	4	अपर हे भाऊओ, तुहां तां नैहरे च नी हन्न कि सैह दिन तुहां पर चोरे साइयां आई पोंयें |1TH	5	5	क्जोकि तुहां सारे जोतिया दी औलाद कन्ने दिन दी औलाद हन्न, अहां ना राती दे ना नैहरे दे हन्न |1TH	5	6	इसतांई अहां जो दूयेयां साइयां सोई नी रैह्न, जागदे कन्ने चुकन्ने रैह्न |1TH	5	7	क्जोकि जेह्ड़े सोंदे हन्न, सैह रातियो सोंदे हन्न, कन्ने जेह्ड़े नशे च मतवाले होंदे हन्न, सैह रातियो मतवाले होंदे हन्न |1TH	5	8	अपर अहां जेह्ड़े दिन दे हन्न, वसुआसे दी कन्ने प्यारे दी झिलम पैहनी नैं कन्ने उद्धारे दी आशा दा टोप पैहनी करी चुकन्ने रैह्या |1TH	5	9	क्जोकि परमात्में अहां जो गुस्से तांई नी, अपर इसतांई चुणेया ऐ कि अहां अपणे प्रभु यीशु मसीह दिया बजाह ते उद्धार हासल करन |1TH	5	10	यीशु मसीह म्हारे तांई इसा बजाह ते मरेया कि अहां चाये जागदे हन्न चाये सोंदे हन्न, सब मिली नैं तिस सौगी जीन | 1TH	5	11	इसा बजाह ते इक्की दूये जो शांति दैया कन्ने इक्की दूये दी तरक्की दी बजाह बणा, जिआं कि तुहां बी करदे हन्न |1TH	5	12	हे भाऊओ, अहां तुहां नैं विणती करदे हन्न कि जेह्ड़े तुहां च मेहणत करदे हन्न, कन्ने प्रभु च जेह्ड़े तुहां दे अगुवे हन्न, कन्ने शिक्षा दिंदे हन्न, तिन्हां दा आदर करा |1TH	5	13	कन्ने तिन्हां दे कम्मां दिया बजाह ते प्यारे नैं तिन्हां जो बड़ा ई आदर मान दैणे जोग्गा समझा | कन्ने अप्पु च मेल मिलाप करी नैं रैह्या |1TH	5	14	हे भाऊओ, अहां तुहां जो समझांदे हन्न कि जेह्ड़े ठीक चाल नी चलदे तिन्हां जो समझा, डरफोकां जो हिम्मत दैया, कमजोरां जो सम्भाला, सबना जो सेहणशीलता दस्सा |1TH	5	15	चुकन्ने रैह्या कोई कुसी नैं बुराईया दे बदले बुराई ना करें, अपर सदा भलाई करणे जो त्यार रैह्या, अप्पु च कन्ने सबना नैं भलाईया दी कोशश करा |1TH	5	16	सदा खुश रैह्या |1TH	5	17	प्रार्थना करणा कदी मत छड्डा |1TH	5	18	हर गल्ला च परमात्में दा धन्यावाद करा; क्जोकि तुहां तांई मसीह यीशु च परमात्में दी ऐही इच्छा ऐ |1TH	5	19	पवित्र आत्मां जो ठंडा मत होणा दिंदे |1TH	5	20	भविष्यवाणियां जो घटिया मत समझा |1TH	5	21	सारियां गल्लां जो परखा; जेह्ड़ियां छैल हन्न तिन्हां गल्लां जो पकड़ी रखा |1TH	5	22	कन्ने हर तरांह दी बुराईया ते बचा |1TH	5	23	शांति दा परमात्मां अप्पु ई तुहां जो पूरे तरीके नैं पवित्र करें; कन्ने तुहां दी आत्मां कन्ने जान्न कन्ने शरीर म्हारे प्रभु यीशु मसीह दे ओणे तिकर पूरे पूरे कन्ने वेकसूर ठीक ठाक रैंह्य |1TH	5	24	तुहां जो सदणेआळा सच्चा ऐ, कन्ने सैह इआं ई करगा |1TH	5	25	हे भाऊओ, म्हारे तांई प्रार्थना करा |1TH	5	26	सब भाऊआं जो पवित्र पुक्के नैं नमस्कार करा |1TH	5	27	मैं तुहां जो प्रभु दी कसम दिंदा ऐ, कि एह चीट्ठी सारे भाऊआं जो पढ़ी नैं सणाई जां |1TH	5	28	म्हारे प्रभु यीशु मसीह दा अनुग्रह होंदा रैंह्य |